Barbados est un'istadu insulare de s'Amèrica Tzentrale, a sas Antillas Minores. Est formadu dae s'ìsula omònima, posta in s'otzèanu Atlànticu, a s'est de Saint Vincent e sas Grendinas. Antiga colònia britànnica, est indipendente dae 1966. Tenet una populatzione deunos 284.700, chi si cuntzentrat mescamente in sa capitale, Bridgetown.
Barbados est un'ìsula relativamente prana: su puntu prus artu est su Monte Hillaby, chi agiùnghet sos 338 mslm. Est sa prus orientale de sas Antillas Minores, sa cadena de ìsulas chi agatamus in su mare de sos Caràibes, intre custu e s'otzèanu Atlànticu. Su clima est tropicale cun temperaduras de unos 25º totu s'annu e un'istasone proina de su mese de làmpadas a su mese de santugaine. Allindasa dae iscòllios coraddinos, si cumponet mescamente de terra calcàrea e vulcànica.
Fiat su 1536 cando s'esploradore portughesu Pedro A. Campos chi in orìgine li aiat dadu su nùmene de "Os Barbados" ("Sos barbudos") pro s'aparèntzia de sos àrbures de figu de s'ìsula, sos cales teniant raighinas aèreas assimigiantes a "barbas".
Sende gasi, s'ìsula fiat abarradu disabitada fintzas a cando sos britànnicos aiant comintzadu sa colonizatzione su 1627, mancari carchi tribù Amerìndias bi aiat bìvidu annos in antis. Pagos annos a pustis (1652) fiat istada cunvertida in poderiu britànnicu. Fiat torrada a populare cun iscraos chi traballaiant in sas prantàrgias de tzùcaru fintzas a cando in su 1834 fiat abolida s'iscravidade.
Sas riformas sotziales e polìticas intre sos annos '40 e '50 ant cunduidu a s'indipendèntzia dae su Regnu Unidu in su 1966, mancari dae sas eletziones de 1961 giai teniant unu gradu forte de indipendèntzia de s'Impèriu. Noantimes, est abarradu membru de su Commonwealth de sas Natziones.
Sa majoria de sa populatzione atuale de Barbados est afrobarbadiana, est a nàrrere niedda e mulata chi tenent antepassados africanos.