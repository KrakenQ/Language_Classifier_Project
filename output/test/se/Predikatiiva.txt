Predikatiiva lea cealkkalahttu, mii sámegielas lea seamma kásushámis go cealkaga subjeakta (nominatiiva) dahje objeakta (genetiiva-akkusatiiva). Predikatiivva funkšuvdnan lea karakteriseret nuppi cealkkalahtu, nuppiid sániiguin muitalit dahjege predikeret dan iešvuođa dahje muhtunlágan luohká.
Dábáleamos predikatiivvat karakteriserejit subjeavttaid cealkagiin, maid predikáhtavearba lea leat (omd. Máret lea koahkka, Pizza lei njálggis). Dalle predikatiiva dievasmahttá predikáhta mearkkašumi; predikatiiva ii goit leat predikáhtavearbba argumeanta (nu mo objeakta dahje máŋggat adverbiálat) muhto baicce dihto láhkai oassi predikáhtas.
Predikatiivvat, mat karakteriserejit objeavtta, leat sámegielas oalle hárvenaččat (Pizzaid Máret ráhkada hui buriid), muhto genetiiva-akkusatiiva-hápmásaš predikatiiva sáhttá dávjá karakteriseret subjeavtta (Pizza lei Máreha). Leat-vearbba lassin predikatiiva laktása dávjá maiddái dynámalaš šaddat-verbii (Dát pizza ii šaddan nu buorre).