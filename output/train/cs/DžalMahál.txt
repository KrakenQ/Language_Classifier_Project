Džal Mahál (hindsky जल महल, anglicky Jal Mahal, doslova Vodní palác) je palác, který se nachází uprostřed jezera Man Sagár, 4,2 km severovýchodně od středu města Džajpur v Indii. Je jedním ze symbolů města a ukázkou rádžputské architektury s vlivy architektury mughalské. Je památkově chráněný (evidován v seznamu kulturních památek svazového státu Rádžastán pod č. S-RJ-48).
Palác je v současné době z části zatopený jezerem; nad jeho hladinou ční dvě poschodí. Stavba, která byla zbudována z červeného pískovce, má čtvercový půdorys. Interiér paláce je bohatě dekorovaný mramorovými prvky. V rozích paláce se nachází čtyři věže (čatrí).