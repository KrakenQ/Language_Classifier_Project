Augustinus Fonden er en erhvervsdrivende fond stiftet i 1942 af tobaksfabrikant Ludvig Augustinus. Fondens formål er at virke for almenvelgørende og humane, kunstneriske, videnskabelige eller deslige formål. Fonden giver særligt penge til musik, og inddeler selv sine uddelinger i tre spor: Kunst og kultur, viden og uddannelse samt sociale indsatser.
Baggrunden for Augustinus Fondens etablering strækker sig tilbage til 1750, hvor Christian Augustinus stiftede en af Danmarks nu ældste virksomheder, Chr. Augustinus Fabrikker. Tobaksvirksomheden udviklede sig succesfuldt og var knap 200 år senere det økonomiske grundlag for etableringen af fonden.
Augustinus Fonden er moderfond i en større erhvervskoncern, der omfatter en række datterselskaber, blandt andet Chr. Augustinus Fabrikker, Skandinavisk Holding, Fritz Hansen, Tivoli m.fl. og associerede selskaber: Jeudan, Gyldendal, Scandinavian Tobacco Group m.fl. Desuden ejer fonden større aktieposter i flere danske erhvervsvirksomheder. Fondens grundkapital er på 1,536 mia. kr. og egenkapital på over 22 mia. kr. (2017).Fondens hovedsæde er i Amaliegade, København. Bestyrelsen består af formand, advokat Anne Birgitte Gammeljord, direktør Jørgen Tandrup samt direktør og cand.scient. Thomas Augustinus, der er efterkommer af fondens stifter, fabrikant Ludvig Augustinus. Fondens direktør er Frank Rechendorff Møller. Direktør for Chr. Augustinus Fabrikker A/S er Claus Gregersen, tidligere CEO for investeringsbanken Carnegie i Danmark.
Årligt støtter fonden godt 1.500 formål og uddeler mellem 200 og 300 mio. kr. Der har været en tendens til, at fondens har øget sine bevillinger, og i 2018 uddelte fonden 318,5 millioner, hvoraf 245,4 millioner gik til kunst. Fonden har siden sin stiftelse støttet adskillige formål, der har haft stor betydning for dansk kulturliv. Fonden er Danmarks største mæcen inden for det klassiske musikområde, og fonden ejer et antal værdifulde musikinstrumenter, som lånes ud til unge talentfulde musikere. Også kulturarven har fondens særlige bevågenhed, og fonden har sikret det finansielle grundlag bag restaureringen af mange af Danmarks kirkers kalkmalerier. Af særligt vigtige donationer gennem tiden kan nævnes udvidelserne af kunstmuseet Louisiana i Humlebæk (1979-84) og (1989-90), etableringen af Experimentarium i Hellerup (1988) og ombygningen (2017), opførelsen af Norman Fosters elefanthus i Københavns Zoologiske Have (2008) og ombygning af Moesgaard Museum (2013). Fonden yder også særlig støtte til bogudgivelser, der har store litterære eller videnskabelige kvaliteter. Eksempelvis har fonden to gange givet udslagsgivende støtte til Den Store Danske Encyklopædi. Fonden støtter også sygdomsforskning, sociale og humanitære formål samt udlandsophold for kandidatstuderende og ph.d.-studerende fra landets universiteter.