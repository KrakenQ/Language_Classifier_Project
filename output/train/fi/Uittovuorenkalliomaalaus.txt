Uittovuoren kalliomaalaus sijaitsee Keski-Suomessa Laukaassa Kynsiveden ja Leivonveden välisen Paanalansaaren luoteisosassa lähellä Hankasalmen rajaa ja Kaivannon kanavasta 900 m koilliseen. Saari on Lievestuoreelta noin 14 kilometriä pohjoiseen. Maalauksen on ilmoittanut tutkijoille Pekka Pitkänen vuonna 1999 ja kuviot kävi tarkastamassa Timo Sepänmaa samana vuonna. Maalaus sijaitsee Uittovuoren länsiseinämässä noin 10-11 metriä veden pinnan yläpuolella olevalla kallioterassilla. Kuviot ovat   pystykallion seinämässä 36×60 senttimetrin alalla. Kuviot on vaikeaa erottaa taustaväristään. Samalla terassilla on toisessakin kohdassa jäämiä punaväristä, jolle saattaa olla myös luonnollinen selitys. Kalliossa syvät kuluneet pystyhalkeamat, joiden väissä maalauksen merkit ovat. Kyseessä on haalistunut kolmen kuvion maalaus, joka on tyyliltään poikkeuksellinen. Kolmen pystyviivan alla on pyörylä ja sen oikealla puolen erikoinen kuvio, joka on tulkittavissa sarvipäiseksi ihmishahmoksi. Ihmishahmon korkeus on 25 senttimetriä. Ihmisen jalat koskettavat kaarevina kantapäistään toisensa ja kädet ovat kaarevina kuin nyrkit lanteilla. Pää näkyy epäselvästi, mutta oikeanpuoleinen korva tai sarvi näkyy. 

