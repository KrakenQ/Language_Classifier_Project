Matemaattis-luonnontieteellinen tiedekunta on Turun yliopiston tiedekunta. Se on perustettu vuonna 1920 ja siten yhdessä humanistisen tiedekunnan kanssa yliopiston vanhin tiedekunta. Vuoden 2018 alusta vuoden 2020 loppuun tiedekunnan nimi oli luonnontieteiden ja tekniikan tiedekunta. Aiempi nimi palautettiin käyttöön, kun tiedekunnasta erotettiin uusi teknillinen tiedekunta.
Opiskelijamäärällä mitattuna matemaattis-luonnontieteellinen tiedekunta on Turun yliopiston tiedekunnista toiseksi suurin. Tiedekunnassa opiskeli vuonna 2006 yhteensä 4 356 tutkintoa suorittavaa opiskelijaa ja työskenteli 589 henkilöä. Ylempiä korkeakoulututkintoja suoritettiin 214 ja tohtorin tutkintoja 38 kappaletta.Tiedekunta harjoittaa kaikkien perusluonnontieteiden sekä matematiikan ja informaatioteknologian opetusta ja tutkimusta. Tutkimuksen painopistealueita ovat biotieteet ja matemaattiset menetelmät. Lisäksi tiedekunnassa toimii Suomen Akatemian evoluutiogenetiikan ja fysiologian huippututkimusyksikkö.
Tiedekunnan dekaanina toimii kieli- ja puheteknologian professori Tapio Salakoski.