Asu on mineralogiassa käytetty termi, joka kuvaa mineraalin kiteiden ulottuvuuksia suhteessa toisiinsa. Mineraalin asu riippuu sen kiderakenteesta. Asu voi olla esimerkiksi rakeinen, kuituinen, sälöinen, suomuinen tai massamainen. Asu on rakeinen, mikäli mineraalin ulottuvuudet ovat samat joka suuntaan, jos mineraalin jokin ulottuvuus on selvästi muita pidempi, asu on sälöinen, neulamainen tai kuituinen, suomuinen asu on niillä mineraaleilla, joilla kaksi ulottuvuutta on selvästi kolmatta pidempiä. Massamainen asu tarkoittaa sitä, että mineraalin rakeet ovat niin pieniä, että niitä ei voi erottaa toisistaan paljain silmin.