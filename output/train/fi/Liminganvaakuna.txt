Limingan vaakuna on Limingan kunnan tunnus. Vaakunan aiheen kärpät ovat sijoitteluaan myöten peräisin pitäjänsinetistä 1600-luvulta. Aaltokoroinen pieli kuvaa kunnan asemaa Pohjanlahden rannikolla.
Vaakunan selitys on ”sinisessä kentässä aaltokoroinen oikea pieli ja kolme kävelevää kärppää alatusten; kaikki muu hopeaa paitsi kärppien hännänpäät mustia.” Vaakunan on suunnitellut Ahti Hammar, ja Limingan kunnanvaltuusto hyväksyi sen kokouksessaan 22. joulukuuta 1955. Sisäasiainministeriö vahvisti vaakunan käyttöön 8. kesäkuuta 1956.