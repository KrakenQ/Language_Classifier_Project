Voima on suomalainen valtakunnallinen, pääosaltaan mainosrahoitteinen, telineistä jaettava ilmaisjakelulehti, jonka ensimmäinen numero ilmestyi joulukuussa 1999. Tammikuusta 2000 alkaen lehti on ilmestynyt kymmenen kertaa vuodessa.
Voiman painosmärä on 70 000 ja lehdellä on TNS Globalin tekemän kyselyn mukaan 78 000 säännöllistä lukijaa ja yli 176 000 lukee lehteä silloin tällöin. Jakelupisteitä on yli 700 ympäri Suomea. Voiman painoksesta noin puolet jaetaan pääkaupunkiseudulla. Seuraavaksi aktiivisimmat jakelupaikat ovat Tampereella ja Turussa. Loput painoksesta jaetaan ympäri maata. Jakelupisteinä toimivat muun muassa kirjakaupat, kirjastot, oppilaitokset, elokuvateatterit, kahvilat, Matkahuollon toimipisteet ja Helsingin metroasemat  Lehteä julkaisee Voima Kustannus, jonka osakkaita ovat Rosebud Books, Suomen Rauhanpuolustajat, Luonto-Liitto, Maan ystävät, Heikki Hiilamo ja Tuomas Rantanen.Voiman tavoitteena on olla journalistisesti kunnianhimoinen, mutta toimitukselliselta näkökulmaltaan kriittinen yhteiskunnallis-kulttuurinen julkaisu. Lehdessä julkaistaan tutkivaa journalismia ja sen artikkelit käsittelevät usein globaalitaloutta, demokratian ja kansalaisosallistumisen haasteita, politiikkaa, kaupallisuutta, kulttuurihäirintää sekä muita kulttuurin erilaisia ilmiöitä.

Voima tunnetaan myös vastamainoksistaan, joissa otetaan kantaa yhteiskunnallisiin asioihin. Voiman vastamainoksia on koottu Klaus Welpin ja Kimmo Jylhämön kirjoittamaan teokseen Louserit Vuittuun (2011). Laajemmin Voimassa käsiteltyä kulttuurihäirintää on koottu Jari Tammisen kirjoittamaan kirjaan Häiriköt - Kulttuurihäirinnän aakkoset (2013). Muita Voiman kulttuurihäirintää sivuavaan kirjasaaraan kuuluvia nimikkeitä ovat Hannele Richertin toimittama sarjakuva-antologia Mitä sä täällä teet? Tarinoita maahan muutosta (2016), Karoliina Paapan, Leena Pukin, Lari Lätin ja Stina Riikosen auton alle jääneiden eläinten raadoista tekemää taiteellista muotimallistoa esittelevä Route Couture (2017) ja Jenni Holman, Veera Järvenpään, Apila Miettisen, Kimmo Lustin ja Kaisu Tervosen Näkymätön sukupuoli – ei-binäärisiä ihmisiä (2018). 
Vuonna 2001 Voimalle myönnettiin tiedonjulkistamisen valtionpalkinto. Voima saa vuosittain valtionavustusta nykyään Taiken myöntämän kulttuuri- ja mielipidelehtien tuen piiristä. Vuodelle 2018 avustusta Voimalle ja sen verkkolehdelle myönnettiin avustusta yhteensä 58 000 euroa.Vuonna 2007 Voima Kustannus ryhtyi julkaisemaan ranskalaisen Le Monde diplomatiquen suomenkielistä laitosta taskukirjoina. Seuraavana vuonna Diplo-pokkareiden julkaisu siirrettiin Voima Kustannus Oy:n rinnalle perustettun Into Kustannus Oy:n tehtäväksi. Into Kustannus julkaisee laajan tieto- ja kaunokirjallisen tuotannon ohella myös ranskalaisen Le Monde Diplomatique ja venäläisen Novaja Gazeta -lehtien aineistoihin perustuvaa suomenkielistä Diploa sekä Diplon kartastokirjoja. 
Lokakuussa 2008 Voima Kustannus aloitti Fifi-verkkolehden julkaisun. Nykyään vain voima.fi nimellä toimivan verkkolehden kävijämäärä on noin 20 000 kävijää viikossa. Voima on julkaissut myös NHL - Normihomolehteä ja Roihuvuoren kylälehteä.
Lehden päätoimittajana on toiminut Jarkko Kumpulainen elokuusta 2018 alkaen. Aikaisemmat päätoimittajat ovat olleet Peik Johansson (1999-2004), Jaana Airaksinen (2004-2005), Kimmo Jylhämö (2006–2014), Teemu Matinpuro (2014–2015) ja Veera Järvenpää (2015–2017). Vuosina 2017 ja 2018 vastaavana päätoimittajana toimi kahden numeron ajan Suvi Auvinen ja seitsemässä numerossa Jari Tamminen. 
Päätoimittajana vuodesta 2004 ja vastaavana päätoimittajana vuodesta 2006 ollut Kimmo Jylhämö irtisanottiin lokakuussa 2014. Helsingin Sanomien mukaan yhtiön hallitus perusteli irtisanomista luottamuspulalla. Helsingin Sanomien tietojen mukaan irtisanominen tuli sen jälkeen kun hän oli esittänyt hallitukselle huolensa lehden voimavaroista ja journalistisesta kehittämisestä. Myöhemmin lokakuussa osa muuta toimitusta irtisanoutui epäluottamuksen osoituksena hallitusta kohtaan. Journalistissa 13/2014 Voima Kustannus Oy:n hallituksen puheenjohtaja Tuomas Rantanen kertoi, että kiistan todellinen syy oli siinä, että lehden sisällä ei päästy sopuun, miten lehden budjetti tasapainotetaan romahtaneiden mainostuottojen tasoa vastaavaksi, mikä taas oli välttämätöntä lehden jatkon turvaamiseksi. Toisaalta 22.10. täydennetyssä YLE:n haastattelussa hän huomautti, että irtisanoituneista vain kaksi osa-aikaista työntekijää olivat Voimassa työsuhteessa.Vuonna 2009 Voiman toimittaja selosti artikkelissaan, kuinka katumaastureiden renkaita oli ryhdytty tyhjentämään protestina niiden aiheuttamalle ympäristön kuormittumiselle. Lisäksi jutussa kerrottiin, kuinka autonrenkaan tyhjentäminen tehdään. Syyteharkinnan jälkeen apulaisvaltakunnansyyttäjä Jorma Kalske katsoi kirjoituksessa kuvattavan autonrenkaiden tyhjentämisen täyttävän vain lievän vahingonteon tunnusmerkit.