Ganet eo Jean-Christophe Cassard e La Rochelle e 1951 ha marvet trumm d'an 10 a viz Genver 2013. Istorour e oa.
Skolveuriekaet e oa war an istor, kelennet en deus en eil-derez e Cholet hag e Naoned a-raok bezañ degemeret e Skol-veur Breizh-Izel e Brest e dibenn ar bloavezhioù 1980. Ezel oberiant e oa e Kreizenn an Enklaskoù Breizhat ha Keltiek, arbennig war istor ar Grennamzer e Breizh. Studiet en deus don koulz ar Garolingianed, pe bugale Karl Veur, brezel hêrezh Breizh (1341-1364) hag ivez buhez ar Vretoned er Grennamzer ha dreist-holl penaos ez int liammet gant ar mor.
Difenner Breizh e oa, a-du evit ma vefe ur Vreizh 5 departamant enni. Ezel e oa eus Unvaniezh Demokratel Breizh hag Ar Falz.
Degemeret en deus Kolier Urzh an Erminig digant Skol-Uhel ar Vro e 2009.