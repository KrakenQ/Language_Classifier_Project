Gwylan ganolig ei maint o Ewrasia a Gogledd America yw Gwylan y Gweunydd (Larus canus). Mae'n nythu ger y môr a mewn cynefinoedd mewndirol megis gweunydd, corsydd, afonydd a llynnoedd. Mae'r mwyafrif o adar yn mudo i'r de yn ystod y gaeaf. Mae'n bwydo ar infertebratau a physgod gan fwyaf.Mae'n 40–42 cm o hyd a 110–130 cm ar draws yr adenydd. Mae'r oedolyn yn wyn gyda chefn ac adenydd llwyd. Mae blaenau'r adenydd yn ddu gyda smotiau gwyn. Mae lliw'r coesau a'r big yn felyn neu'n wyrdd. Ceir llinellau llwyd ar y pen yn ystod y gaeaf.