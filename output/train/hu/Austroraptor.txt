Az Austroraptor (nevének jelentése 'déli tolvaj') a dromaeosaurida dinoszauruszok egyik neme, amely a késő kréta korban, mintegy 70 millió évvel ezelőtt élt a mai Argentína területén. A nem típusfajáról az Austroraptor cabazairól a Museo Argentino de Ciencias Naturales őslénykutatója, Fernando Novas készített leírást 2008-ban. A fosszíliát az argentínai Río Negro tartomány egyik lelőhelyén fedezték fel. A fajt a példány tanulmányozására szolgáló egyik intézmény, a Museo Municipal de Lamarque alapítója, Alberto Cabaza tiszteletére nevezték el.