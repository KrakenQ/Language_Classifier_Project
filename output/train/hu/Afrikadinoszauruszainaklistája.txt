Az alábbi dinoszaurusz lista olyan dinoszaurusz nemeket tartalmaz, amelyek Afrika területéről kerültek elő. Ez a kontinens gazdag, de foltos és hiányos fosszilis rekorddal rendelkezik. A triász időszaki és kora jura kori dinoszauruszok bőségesen megtalálhatók ezen a helyen. Az ebből az időből származó afrikai dinoszauruszok közé tartozik a Syntarsus, a Dracovenator, a Melanorosaurus, a Massospondylus, az Euskelosaurus, a Heterodontosaurus, az Abrictosaurus és a Lesothosaurus. A középső jura kor afrikai reprezentációja szegényes. Ebből a korból csak a sauropodák közé tartozó Cetiosaurus vált ismertté. A késő jura kori leletek azonban, elsősorban a Tendaguru-formációnak köszönhetően nem ritkák Afrikában. Az Allosaurus, a Ceratosaurus, az Elaphrosaurus, a Giraffatitan, a Dicraeosaurus, a Janenschia, a Tornieria, a Tendaguria, a Kentrosaurus és a Dryosaurus egyaránt megtalálhatók a Tendaguru dinoszauruszai között. Úgy tűnik, hogy ez a fauna közeli hasonlóságot mutat az egyesült államokbeli Morrison-formációéval és a portugáliai Lourinha-formációéval. Például az Allosaurus, a Ceratosaurus és a Dryosaurus egyaránt megtalálható a Tendaguru- és a Morrison-formációban. Ez jelentős biogeográfiai kapcsolatnak számít.
A kora kréta kor Afrikában elsősorban a kontinens északi részéről, főként a nigeri Suchomimus, Elrhazosaurus, Spinostropheus, Rebbachisaurus, Nigersaurus, Kryptops, Nqwebasaurus és Paranthodon révén ismert. A kora kréta fontos kornak számít az afrikai dinoszauruszok életében, mivel Afrika ekkor vált el végleg Dél-Amerikától, létrehozva az Atlanti-óceán déli részét. Ez fontos esemény, mivel az afrikai dinoszauruszoknál az elszigetelődés miatt ekkor kezdett kialakulni az endemizmus. A késő kréta kor Afrikában elsősorban Észak-Afrika területéről ismert. A késő kréta kor elején Észak-Afrika gazdag dinoszaurusz faunának adott otthont. Ennek részét képezi a Spinosaurus, a Carcharodontosaurus, a Rugops, a Bahariasaurus, a Deltadromeus, a Paralititan, az Aegyptosaurus és az Ouranosaurus.