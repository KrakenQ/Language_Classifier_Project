IQ («Ай К'ю») — британський рок-гурт напрямку неопрогресивний рок. Гурт заснував у 1981 р. Майк Голмс (Mike Holmes) після розпаду гурту The Lens (1976 — 1981 рр.), з якого він розпочав свою творчу діяльність. Хоча гурт ніколи не досяг справжнього комерційного успіху, але, принаймні, у IQ протягом років вибудувався ряд вірних прихильників і гурт є доволі активним і дотепер. Бас-гітарист Джон Джовітт (John Jowitt) та екс-клавішник Мартін Орфорд (Martin Orford) також були учасниками гурту Jadis.
IQ був одним з нечисельних британських гуртів, що виникли на початку 1980-х років, включаючи такі, як Marillion, Pendragon, Twelfth Night, LaHost та Pallas, що продовжили розвиток стилю прогресивний рок, який був закинутий деякими гуртами 1970-х, котрі вдалися до змішування або зміни власних музичних стилів (наприклад, Genesis, ELP, Yes). Музична преса тоді вигадала поняття «неопрогресив», щоб описати діяльність таких гуртів, часто звинувачуючи їх в простому копіюванні стилів гуртів на кшталт Genesis чи Yes. Ці звинувачення були енергійно відхилені гуртом IQ, який претендував на широкий діапазон та еклектичний вибір музичних стилів.