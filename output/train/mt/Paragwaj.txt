Il-Paragwaj, uffiċjalment ir-Repubblika tal-Paragwaj (Gwarani: Tetã Paraguái, Spanjol: República del Paraguay), hi pajjiż interkjuż fl-Amerika t'Isfel, imdawwra mill-Arġentina minn nofsinhar u l-lbiċ, il-Brażil lejn il-lvant u l-grigal, u l-Bolivja għall-majjistral. Il-Paragwaj tinsab fuq iż-żewġ banek tax-Xmara Paragwaj, li tgħaddi miċ-ċentru tal-pajjiż mit-tramuntana san-nofsinhar. Minħabba l-post ċentrali tagħha fl-Amerika t'Isfel, hija ħafna drabi tiġi riferuta bħala Corazón de América ("Qalb tal-Amerika").