L-Iżrael , uffiċjalment l-iStat tal-Iżrael (Ebrajk:מְדִינַת יִשְׂרָאֵל ; Għarbi:دولة إِسرائيل), hi demokrazija parlamentari fil-Lvant Nofsani, fuq il-kosta tax-Xlokk tal-Baħar Mediterran. Il-pajjiż imiss mal-Libanu fit-Tramuntana, is-Sirja fil-Grigal, il-Ġordan u ċ-Ċisġordanja fil-Lvant, l-Eġittu u l-Medda ta' Gaża fil-Lbiċ, u l-Golf ta' Aqaba fil-Baħar l-Aħmar fin-Nofsinhar, u jinkludi diversi karatteristiċi ġeografiċi fiż-żona relattivament żgħira tiegħu. Fil-Liġijiet bażiċi, l-Iżrael jiddefinixxi ruħu bħala Stat Lhudi u Demokratiku.