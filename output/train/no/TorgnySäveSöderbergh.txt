Torgny Säve-Söderbergh (født 29. juni 1914 i Lund, død 21. mai 1998) var en svensk forfatter, oversetter og professor i egyptologi.
Säve-Söderbergh disputerte allerede som tjuesjuåring med avhandlingen Ägypten und Nubien (1941) og foretok siden både arkeologiske og historiske undersøkelser, noe som ledet til at egyptologi ble et eget fag i 1947. Han var professor i egyptologi 1950-1980. Ved siden av sine forskningsrapporter var han flink til å popularisere, noe som viste seg i radioforedrag og i bøkene Egyptisk egenart (1945) og Faraoner och människor (1958). Da Aswandammen skulle bygges på 1960-tallet ble Säve-Söderbergh prosjektleder for en samnordisk ekspedisjon (1960–64) i UNESCOs store aksjon for å redde tempel og historiske kulturminner. Hele området ble arkeologisk undersøkt og mange tempel ble reddet. Den store mengden av funn og data fra den samnordiske ekspedisjonen ble publisert i fjorten volumer med Säve-Söderbergh som utgiver. En popularisert skildring hadde han i boken Uppdrag i Nubien: Hur världen räddade ett lands kulturminnen (1996) (Sitert fra Frängsmyr: Svensk idéhistoria (Natur och Kultur 2004)                   
Han ble innvalgt som medlem av Kungliga Vetenskapsakademien i 1975.