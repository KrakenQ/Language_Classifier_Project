Thorleif Dahl (født 29. oktober 1907 i Skien, død 9. februar 1997) var en norsk jurist og NS-mann.
Dahl var ferdig cand.jur. fra Universitetet i Oslo i 1926. Fra 1934 til 1940 arbeidet han som overrettssakfører i Skien.Han gikk inn i Nasjonal Samling (NS) i 1938, og i 1940 ble han lagfører i Skien. Høsten samme år var han aktuell som NS-statsråd i en Quisling-ledet regjering, men han endte heller opp som «innenriksråd» (omtrent tilsvarende departementsråd) og Albert Viljam Hagelins stedfortreder da denne ble leder for det nyopprettede Inneriksdepartementet som en av Josef Terbovens kommissariske statsråder. Dahl ble i denne stillingen frem til frigjøringen i 1945, og jobbet med å legge om stats- og kommunalforvaltningen etter NS-prinsipper. Som en del av denne virksomheten var han også leder for NS' personalkontor, der han hadde som oppgave å følge opp tjeneste- og embedsmenn som gjorde seg skyldig i «NS-fiendtlig opptreden» og få dem skiftet ut med NS-tilhengere.Dahl ble stilt for retten for landssvik i forbindelse med landssvikoppgjøret, og ble dømt til tvangsarbeid i fem år, inndraging av formue og delvis rettighetstap i ti år. Lagmannsretten fant det likevel formildende at han hadde ivaretatt landets økonomiske interesser de årene han satt i ledelsen i Inneriksdepartementet.