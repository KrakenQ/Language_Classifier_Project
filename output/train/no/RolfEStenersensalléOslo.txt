Rolf E. Stenersens allé (5–27, 2A–48; ikke alle numre er i bruk) er en vei inne på området til Sogn studentby i bydel Nordre Aker i Oslo. Den går fra Sognsveien og inn på studentbyområdet, der den forgrener seg. Veien arter seg kun som allé i klassisk forstand i et lite strekke fra nummer 9 til nummer 34. Her er det plantet bjørketrær på begge side av veien. De resterende delene av Rolf E. Stenersens allé er normale gateløp. 
Veien fikk navn i 1992 etter Rolf Stenersen. Deler av Stenersens kunstsamling befant seg på Sogn studentby i 1953–73 før den ble overført til Stenersenmuseet ved Konserthuset. Nummereringen til husene på studentbyen ble endret da det nye gatenavnet ble innført.