Hoppbakken på Spurvehøyden i Moskva i Russland ligger i skråningen ved Moskvaelvas høyre bredd, rett overfor Luzjniki Stadion. Bakken har K-punkt 72 meter og bakkestørrelse 75 meter. Den ble bygd i 1953, og var i sin tid Sovjetunionens viktigste hoppbakke. Bakken var arena for både internasjonale hopprenn og sovjetiske og russiske mesterskap, og brukes fremdeles til trening og nasjonale renn.
Anlegget er i brukbar stand, og bakken har plastmatter til helårsbruk, som sist ble skiftet ut i 2010. Anlegget har også snøkanoner. Men heisen er i ustand, og bakken har utdatert bakkeprofil og er i minste laget til internasjonale renn. Det russiske skiforbundet ønsker å modernisere bakken, men planene kompliseres av at den ligger i et naturvernområde.
Hoppbakken ble skadet av brann 2. mai 2012.Den første hoppbakken på Spurvehøyden ble bygd i 1936, og restene av den er ennå synlige i terrenget. I tilknytning til dagens K72-bakke ligger tre mindre hoppbakker med størrelse K45, K20 og K10, som i likhet med den største bakken er utstyrt med plastmatter. Ifølge nettstedet Skisprungschanzen-Archiv er bakkerekorden i K72-bakken 80,5 meter, satt av Pjotar Tsjaadajev (Hviterussland) 4. september 2010.