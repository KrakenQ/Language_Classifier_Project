Tatami (畳) on traditsiooniline Jaapani õlgmatt, millega kaetakse tubade põrandad.
Tatami on valmistatud riisiõlgedest ja selle pealispind on kaetud nööriga läbikootud hariliku loa (Juncus effusus) varte kihiga. Et tatami koos püsiks, ääristatakse see riidega. Tatami on umbes 5 cm paks, 90 cm lai ja 180 cm pikk. 
Kuna kõik tatamid valmistatakse alati ühesuurustena, siis ehitatakse toad seda arvesse võttes ning tubade suurust mõõdetaksegi tatamides. Ametlikus asjaajamises kasutatakse siiski pindalaühikuna tsubo't, mis võrdub ca 3,3 m² (ruut küljepikkusega 1 ken ehk 1,8 m).