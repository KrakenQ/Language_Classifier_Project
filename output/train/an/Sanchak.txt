Un sanchac (en idioma turco sancak, literalement «bandera») ye una división administrativa de lo Imperio Otomán.
Los sanchacs estioron en l'orichen lo primer nivel de subdivisión de lo Imperio Otomán. Amaneixen enta lo sieglo XIV como circunscripcions militars: en efecto, los soldans otomans desposaban de cuerpos de caballería ditos "spahis" dencima d'un exercito profesional, que serviban a lo soldán a cambeo d'una gratificación territorial. Los dominios més grans se diciban zaim u zeamet, y los més chicotz timar. Los spahis partiban ta la guerra en lo quadro de lo sanchac a on viviban, condueitos por un Sanchacbei (bei ye un títol turco).
Quan lo imperio fue dividito a fins de lo sieglo XIV en provincias ditas beylerbeyliks (dimpués eyalets u vilayets), los sanchacs esdevinioron subdivisions de segundo nivel.
Lo numero de sanchacs ha cambiato muito: la meya estió de 150, pero con la reforma de los Tanzimat en lo sieglo XIX crexió dica los 400.
Bells sanchacs no estioron adhibitos en garra provincia como los sanchacs de Bengasi y Çatalca, a on los dirichents dependeban dreitament de la Sublime Puerta.
Bells sanchacs han estato famosos por la suya importancia cheopolitica, por los suyos problemas interetnicos u por los problemas de cambeo de mugas que han implicato:

Lo Sanchac de Novi Pazar, actualment dividito entre Montenegro y Serbia, ye una zona con eslavos musulmans de luenga serbocrovata reclamata por los nacionalistas bosniacos.Lo Sanchac d'Alexandreta ye en Turquía pero lo reclama Siria.