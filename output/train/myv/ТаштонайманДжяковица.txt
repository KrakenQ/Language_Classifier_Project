Джяковицасо Ташто найман (Покш найман) (алб. Pazari i vjetër në Gjakovë, серб. Стари базар) — Косовасо сехте ташто найман. Исторической таркасонть, косо ашти найманось, истя жо ашти ошонь Хадум сехте ташто мечетесь, кона стявтозель 15-це пингестэ.
Покш найманось ульнесь Джяковицань экономиканть седеекс, тесэ торговасть сеньсэ, мезе усксть маласо велетнестэ. Ташто найманось калавтозель-лондавтозель 1999-це иень Косовань войнань шкасто, мейле строязель одс.
Мечетенть перька аштить калмолангонь путовкст, конатнень лангсо скульптурной декор ды Османонь ташто кельсэ сёрмадовкст. Умонь шкасто тосо калмасть Джяковицань содавикс кудораськень ломантнень. Мечетень комплексэнтень совакшнось истя жо хамам (туркань баня), конань яжизь 2008-це иестэ, ды 1671-це иень ташто библиотекань здания (янгазь Косовань войнанть шкасто).
Ташто найманось ашти ошонь куншкакуронть вакссо Крана леенть тона чиресэ сэденть трокс 5 минутань ютамо туросо. Найманось саи малав 3,5 га покшолмасо тарка, прявт куринканзо кувалмось 1 км, сонзэ кувалт аштить  малав 500 лавкат. Тосо истя жо ашти мечеть ды зярыя тюрбеть. Ташто найманонть куншкасо ашти часонь башня, кона стявтозель 1597-це иестэ. 1912-це иестэ, Балканонь войнатнень шкасто, сон янгазель, мейле одс кепедезель.