Su disacatu de Linate, cun unu contu finale de 118 bìtimas, est s’intzidente abiàtigu prus grae acontèssidu carchi bia in Itàlia: pro su pertocat sas cullisuras in su solu ebia, est superadu in su mundu petzi dae su disacatu de Tenerife de 1977.
S’8 de santugaìne de su 2001, a sas otu oras e deghe logales, unu McDonnell Douglas MD-87 de sa cumpanzia abiàtiga SAS rezistradu SE-DMA, in sa fase de decollu dae s’abioportu de Milanu-Linate, fiat intradu in cullisura cun unu Cessna Citation CJ2 intradu erradamente a sa pista pro neghe de sa neula tìpida.
A pustis de s’addobada, s’MD-87 non fiat resèssidu a cumpretare sa fase de decollu e si fiat tzacarradu contra a su fraigu ammanitzadu pro s’ischerriamentu de sos bagazos postu in su perlongamentu de sa pista.
Su tzocu e su fogu chi si fiant ispossiados posteriormente no aiant dassadu sarvamentu a sos ocupadores de ambos bolarzos, ne a bator ischerriadores de bagazos chi fiant traballende in su departamentu. Unu chintu incarrigadu de bagazos si fiat sarvadu, sende s’ùnigu subrabìvidu a su disacatu: est chistione de Pasquale Padovano, uscradu belle in s’integralidade de sa carena sua.
Non fiat barigadu nemancu unu mese dae s’atacu terrorista contra a su World Trade Center de Noa Iorcu, e pro annanghedura fiat sa die de cumintzu de sa gherra in Afeganistanu: medas pessones, a sa prima, aiant pessadu chi pòderet esser chistione de un’atentadu, peroe bastante cantu luego si fiat fatu craru chi si trataiat de un’intzidente.