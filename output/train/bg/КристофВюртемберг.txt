Кристоф фон Вюртемберг (на немски: Christoph von Württemberg, * 12 май 1515 в Урах; † 28 декември 1568 в Щутгарт) е четвъртият херцог на Вюртемберг, управлявал от 1550 до 1568 г.
Кристов е син на херцог Улрих I (1487 – 1550) и съпругата му Сабина Баварска (1492 – 1564), която е дъщеря на баварския херцог Албрехт IV и австрийската ерцхерцогиня Кунигуда. По майчина линия Кристов е правнук на император Фридрих III и на португалската инфанта Елеонора.
През ноември 1515 г., няколко месеца след неговото раждане, майката на Кристов бяга в двора на родителите си в Мюнхен. Кристоф и по-голямата му сестра Анна (1513 – 1530) остават първо при баща им в Щутгарт.
След капитулацията на замъка Хоентюбинген и изгонването на баща му през 1519 г. Кристоф е изпратен в императорския двор Инсбрук при император Карл V – наследника на умрелия същата година негов далечен чичо Максимилиан I. Там Кристов расте и събира опит в политическия живот. Участва и във войната против турците.