На Летните олимпийски игри през 1908 г. в Лондон, Великобритания за първи път се провежда официален футболен турнир.
Първоначално е предвидено да участват отборите на Нидерландия, Дания, Швеция, Унгария, Бохемия, Великобритания и Франция. Отборът на Великобритания се състои единствено от англичани, а Франция участва с два отбора. Поради политически проблеми Унгария и Бохемия се оттеглят от турнира и Нидерландия и първият отбор на Франция достигат полуфиналите без да играят мач.  Оттеглянето на Унгария и Бохемия е продиктувано от решението на Австро-Унгария да им забрани да участват със собствени национални отбори. Датският футболист Софус Нилсен поставя рекорд, като вкарва 10 гола при победата със 17:1 срещу Франция. Турнирът е спечелен от Великобритания.
Посещаемостта на турнира като цяло е сравнително малка спрямо нормалната посещаемост на мачове от английското първенство. В отбора на Великобритания играе Вивиан Уудуард, който към този момент има над 100 мача за Тотнъм Хотспър и Челси, а Харолд Хардман е двукратен финалист за ФА Къп с Евъртън. Звездата на Дания е математикът Харалд Бор, играещ в копенхагенския клуб Академиск Болдклуб с брат си Нилс Бор, носител на Нобеловата награда за физика през 1922 г.