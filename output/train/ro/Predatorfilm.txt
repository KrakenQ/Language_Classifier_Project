Predator (1987) este un film american de acțiune științifico-fantastic regizat de John McTiernan, cu Arnold Schwarzenegger, Carl Weathers, Jesse Ventura și Kevin Peter Hall în rolurile principale. A fost distribuit de 20th Century Fox.
Povestea prezintă o echipă de elită a forțelor speciale, condusă de 'Dutch' (Arnold Schwarzenegger), într-o misiune de salvare a ostaticilor de pe un teritoriu de gherilă din America Centrală. Fără știrea grupului, ei sunt vânați de către o formă de viață extraterestră avansată tehnologic, Predator.
Scenariul pentru filmul Predator a fost scris de Jim și John Thomas în 1985, sub titlul de lucru „Hunter”. Filmările au început în aprilie 1986, efectele speciale ale creaturii au fost concepute de către Stan Winston. Bugetul filmului a fost în jurul valorii de 15 milioane dolari. Lansat în Statele Unite pe 12 iunie 1987, acesta a avut încasări de 98.267.558 dolari.
Reacțiile inițiale ale criticii la adresa filmului Predator au fost împărțite, criticile concentrându-se asupra scenariului subțire. Cu toate acestea, în anii următori atitudinea criticilor față de film s-a îmbunătățit, Predator apărând pe o serie de liste cu cele mai bune filme. Două continuări ale filmului, Predator 2 (1990) și Predators (2010), precum și două filme care aparțin și francizei Alien, Alien vs. Predator (2004) și Aliens vs. Predator: Requiem (2007), au fost produse.