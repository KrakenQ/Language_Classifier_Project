Кяхта кесамат (орус. Кяхтинский договор) — Эресей бла Цин империяны арасында чекни бегитиуню эм сатыу-алыуну юсюнден кесаматды. Келишиу «Владиславовични келечилигини» заманында хазырланнганды эм 1727 джыл 21 октябрда къол салыннганды. Эресей джанындан орус келечи С. Л. Рагузинский-Владиславич эмда Цин империяны келечилери Чабина, Тегут эм Тулишен къол салгъандыла. Бу кесамат Нерчинск бла Буре кесаматланы шартларын бегитгенди.
Кесамат, Буре кесамат бла белгиленнген чеклени бегитгенди. Эресейни Пекинде саудюгерлик этиуде джолун ачханды (3 джылда бир кере 200 адамдан кёб болмагъан кериуан джиберир хакъгъа ие болгъанды). Кяхта бла Црухайтуйда пошлинасыз сатыу-алыу бардырыр мадар берилгенди. 
Кяхта кесамат, Эресей бла Цин империяны арасында илишкилени хакъ тамалы болуб XIX ёмюрню арасына дери баргъанды. Аны шартлары эки джанны да разылыгъы бла кечирек тюрлендирилгендиле (Айгун кесамат, 1858; Пекин трактат, 1860).