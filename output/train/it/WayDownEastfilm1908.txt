Way Down East è un film del 1908 diretto da Sidney Olcott. Fu sceneggiato da Gene Gauntier che rivestì anche i panni di Anna Moore, la protagonista.
È la prima versione cinematografica del melodramma di Lottie Blair Parker, rivisto per il teatro da Joseph R. Grismer. Il lavoro teatrale, scritto nel 1897, debuttò a Broadway il 7 febbraio 1898, prodotto da Florenz Ziegfeld, Jr.. La storia delle vicissitudini di Anna Moore ebbe un grande successo, restando in scena per 152 repliche.
Nel 1914, ne venne fatto un remake da una piccola compagnia indipendente, la Solax. David W. Griffith girò nel 1920 uno dei suoi più grandi capolavori, Agonia sui ghiacci, che aveva come protagonista l'eterea Lillian Gish affiancata da Richard Barthelmess. L'ultimo remake, dal titolo italiano Cuori incatenati fu girato nel 1935 da Henry King con Rochelle Hudson e Henry Fonda.