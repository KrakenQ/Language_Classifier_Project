Υπολογιστικό σύστημα λέγεται μία πλήρης υπολογιστική συσκευή, συμπεριλαμβανομένου του υλικού και του λογισμικού της. Ο όρος μπορεί να αναφέρεται σε υπερυπολογιστή, σε μικροϋπολογιστή, σε κεντρικό υπολογιστή, σε κινητή συσκευή κλπ.
Ως επιστημονικό πεδίο τα υπολογιστικά συστήματα αποτελούν έναν βασικό κλάδο της πληροφορικής ο οποίος στοχεύει στη συστηματική μελέτη, ανάλυση, μοντελοποίηση και κατασκευή αποτελεσματικών πλατφορμών λογισμικού. Αν και σχετίζεται στενά με τη θεωρητική πληροφορική και με τη μελέτη του λογισμικού, διακρίνεται από αυτούς τους κλάδους καθώς δεν εστιάζει ούτε στα θεωρητικά θεμέλια των εννοιών του υπολογισμού και της πληροφορίας, ούτε στη σκιαγράφηση συγκεκριμένων αλγορίθμων (αν και αξιοποιεί αρκετούς), ούτε σε εργαλεία και μεθόδους ανάπτυξης λογισμικού, αλλά στη σχεδίαση και υλοποίηση υπολογιστικών υποδομών. Διακρίνεται επίσης από τη μηχανική υπολογιστών, ακόμα έναν βασικό κλάδο της πληροφορικής, διότι δεν δίνει έμφαση στη σχεδίαση και οργάνωση του υλικού αλλά σε μηχανισμούς αποτελεσματικής αξιοποίησης του τελευταίου από το λογισμικό.
Στα υπολογιστικά συστήματα συμπεριλαμβάνονται τα γνωστικά πεδία των λειτουργικών συστημάτων, των δικτύων υπολογιστών, καθώς και των κατανεμημένων, παράλληλων, ενσωματωμένων, πραγματικού χρόνου και κινητών υπολογιστικών συστημάτων. Συνολικά, πρόκειται για έναν από τους λιγότερο «μαθηματικοποιημένους» κλάδους της πληροφορικής, στηριζόμενο αντιθέτως στον προγραμματισμό συστήματος, στην καλή γνώση της αρχιτεκτονικής και οργάνωσης των ηλεκτρονικών υπολογιστών και στον εμπειρικό πειραματισμό, χαρακτηριστικά που σε ορισμένες περιοχές του κόσμου (π.χ. στην Ευρώπη) συνετέλεσαν στην καθυστέρηση της πλήρους ακαδημαϊκής του αναγνώρισης.