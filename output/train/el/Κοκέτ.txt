Η Κοκέτ (ή Κεκέτ) είναι θεά της αιγυπτιακής μυθολογίας σύζυγος ή πάρεδρος του θεού Κουκ στην Ογδοάδα της Ερμούπολης. Όπως και ο σύζυγός της, ενσαρκώνει το έρεβος, το αρχέγονο χάος. Είναι η θεά της νύχτας, ονομάζεται «εκείνη που φέρει την νύκτα» και ελέγχει εκείνη την ώρα που αντιστοιχεί στο λυκόφως. Αναπαρίσταται συνήθως ως θηλυκή μορφή με κεφαλή ερπετού. Ο Γουόλις Μπατζ την εντάσσει στις εννέα θεότητες που συνοδεύουν τον Άμμωνα Ρα όταν εμφανίζεται με ανθρώπινη μορφή.
Η Κοκέτ ακολουθεί τη μοίρα όλων των θεών της Ογδοάδας. Βασιλεύει μαζί με το σύζυγό της για ένα διάστημα, σύμφωνα με τον μύθο της Ερμούπολης, έως ότου ολοκληρωθεί η δημιουργία και ο χρυσός αιώνας της ανάλογης κοσμογονίας. Κατόπιν πεθαίνει και μεταβαίνει στον Κάτω Κόσμο. Ωστόσο είναι πάντα υπεύθυνη για τη μετάβαση στην νύκτα, όπως ο σύζυγός της είναι υπεύθυνος για τη μετάβαση στην ημέρα. Στα πλαίσια του μυθολογικού συγκρητισμού μπορεί να αναγνωρίσει κανείς στο ζεύγος Κουκ/Κοκέτ τις δύο όψεις της Αφροδίτης, τον Αυγερινό και τον Αποσπερίτη, της ελληνικής παράδοσης.