Tomoyuki Yamashita (山下 奉文, Yamashita Tomoyuki, 8 Kasım 1885 - 23 Şubat 1946) İkinci Dünya Savaşı sırasında Japon İmparatorluk Ordusu'nda görev yapan bir generaldi. Yamashita, Malaya Cephesi'nde ve Singapur Savaşı'nda Japon birliklerini yönetti. Singapur’u ve Malaya'yı 70 günde ele geçirmesi sebebiyle “Malaya Kaplanı” lakabını kazandı ve Singapur’un aşağılayıcı şekilde Japonlara kaybedilmesi Winston Churchill tarafından İngiliz askeri tarihindeki “en kötü felaket” ve “en büyük teslimiyet” olarak nitelendirildi. Savaşın son yıllarında Yamashita, ilerleyen Müttefikler’e karşı Filipinler'i savunması için görevlendirildi. Ağustos 1945’teki Japonya’nın teslimiyetine kadar Luzon’un bir kısmını korumayı başardı.
Savaştan sonra Yamashita, 1944'te işgal altındaki Filipinler'in Japon savunması sırasında komutasındaki birlikler tarafından işlenen savaş suçlarından yargılandı. Tartışmalı bir duruşmada Yamashita, savaş suçlarını onayladığına veya bildiğine dair hiçbir kanıt bulunmamasına ve vahşetlerin birçoğunun aslında emri altında olmayan askerler tarafından işlenmesine rağmen birliklerinin işlediği vahşetlerden dolayı suçlu bulundu. Yamashita, 1946'da idam cezasına çarptırıldı ve idam edildi. Yamashita aleyhindeki karar – astlarının işlediği savaş suçlarını komutanın ortaya çıkartmadığı ve durdurmadığı durumlarda komutanın bu suçlardan sorumlu tutulması – Yamashita standardı olarak bilinmeye başladı.