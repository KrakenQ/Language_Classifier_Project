Cun schisme dai trê cjapitui (o ancje schisme tricapitolin) si intint une division dentri de Glesie che si davuelzè tra i secui VI e VIII, causade di un numerôs grup di vescui, soredut ocidentâi, che a romperin lis relazions cui altris vescui e cul pape.
Il schisme dai trê cjapitui al scomençà tal moment che l'imperadôr Justinian al tentà di imponi lis sôs viodudis politichis e religjosis, fasint condanâ, tal Concili di Constantinopoli II (553) trê scrits di trê teolics de Antiochie: Teodôr di Mopsuestia, Teodorêt di Cir e Ibe di Edesse. I trê a contestarin la teorie dai monofisiscj che a sostignivin une uniche nature di Crist, ven a stâi chê divine. Justinian alore, insieme ae sô femine Teodore, ferbinte monofisite, a oblearin ancje il Pape Vigjili a acetâ la condane dai trê Cjapitui. Cheste intromission dal imperadôr Justinian e de sô femine su lis cuestions de glesie e provocarin il disdegn dai vescui de Italie setentrionâl e di dut l'Ocident. Fra i principâi vescui schismatics a forin chel di Milan e chel di Aquilee; chest ultin in particolâr al scomence a fâsi clamâ patriarcje, par chest il teritori controlât al fo clamât patriarcjât.
I vescui schismatics no poiarin mai eresiis o teoriis alternativis, ma protestavin plui che altri cuintri la influence dal podê politic su chel religjôs, che no lu consideravin acetabil.
Il vescul di Milan al tornà za intal 570 ae ortodossie; par Aquilee invezit, a jerin doi vescui, chel cun sede a Grau, bizantin, e chel langobart, che al restà a Aquilee. Il prin al tornà ae ortodossie tal 607, impen il patriarcje di Aquilee, cun ducj i siei teritoris, dome intal 698, cuant che il re langobart Cunipert ju invidà a Pavie e ju convincè a rivâ a un acuardi cul pape, formalizât intun sinodi a Aquilee.