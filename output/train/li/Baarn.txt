Dit artikel is gesjreve (of begós) in 't Mestreechs. Laes hie wie v'r mit de versjillende saorte Limburgs ómgaon.

Baarn (Eemlands: Baore) is 'n plaots mèt historische stadsrechte meh e dörps karkater, zoewie 'n gemeinte in de Nederlandse provincie Utrech, in 't Eemland, aon de reveer de Eem, tege de grens mèt 't Gooi (Noord-Holland). De gemeinte heet 'n oppervlak vaan 33,03 km2 (0,46 km2 water) en op 1 januari 2006 24.473 inwoeners. Neve 't stedsje Baarn kint de gemeinte nog de kerne Eembrugge en Lage Vuursche. Ouch ligke de naobersjap Hooge Vuursche en 't noordelekste stökske vaan Soestdijk, mèt daobij 't Paleis Soestdijk, binne dees gemeinte. E groet deil vaan de gemeinte ligk op d'n Utrechsen Heuvelrögk. 
Baarn kraog stadsrechte in 1391. In 1857 woort de opgeheve gemeinte De Vuursche bij Baarn geveug. In d'n twintegsten iew greujde Baarn oet tot forenzeplaots veur (veural) rieke lui.