3. zmaj je kao udruga ljubitelja fantastike osnovana 3. svibnja 2005. godine u Rijeci nakon što je prestala djelovati udruga ljubitelja fantastike "Aurora" čiji se dio članstva odlučio nastaviti s promoviranjem ovog žanra popularne kulture.
Napomena: Udruga je 2009. skratila naziv iz Udruga ljubitelja fantastike "3. zmaj" u Udruga "3. zmaj".
Samo nekoliko dana nakon osnivanja udruga je pokrenula akciju prikupljanja potpisa za peticiju kako bi se "Gospodar prstenova" uvrstio u nastavni plan i školsku lektiru.
Članovi udruge sudjeluju u promotivnim aktivnostima vezanim uz prikazivanje filmova "Gospodar prstenova", posljednjeg nastavka sage Ratovi zvijezda: Osveta Sitha, u suradnji s tvrtkom "Kreativni odjel" u realizaciji kratkog filma "Invazija na Kvarner" koji možete pogledati ovdje te promociji knjige "Izvršitelji nauma Gospodnjeg" Zorana Krušvara snimanjem kratkih video uradaka prema glazbi korištenoj za soundtrack knjige. 
Zanimljivost je da je demo sastav Soundbringer godinu dana od snimanja jednog videa u kojoj je korištena njihova pjesma "Vrisak", od autora zatražio da onemogući njegovo prikazivanje uz obrazloženje kako ne žele da publika misli da se radi o njihovom video-spotu.
U srpnju 2005. godine udruga izdaje prvi broj fanzina "Eridan" koji izlazi polugodišnjim ritmom uz povremene promjene uredništva. Sadržaj uključuje intervjue, reportaže, recenzije, članke o osobama ili temama vezanim uz fantastiku, priče itd.
Kao kruna cjelogodišnjeg djelovanja udruge, u prvoj polovici listopada svake se godine održava trodnevna konvencija znanstvene fantastike Rikon. Rikon je na glasu kao nestabilna konvencija zbog jednogodišnjeg prekida u organizaciji (2004. godina; praznina između gašenja "Aurore" i osnivanja "3. zmaja"), loše organizacije 2006. godine zbog nedostatka ljudskih i materijalnih resursa, ali i zbog ranije promjene tradicionalne lokacije konvencije (Filozofski fakultet u Rijeci) zbog preuređenja kao i odluke da se od 2009. konvencija održava u Astronomskom centru Rijeka. 
Udruga je pokrenula suradnju s Hrvatskom udrugom prijatelja bijelog štapa "Homer" prilikom koje su članovi "3. zmaja" pomagali u prevođenju školske lektire na Brailleovo pismo.
Ostale povremene aktivosti Udruge uključuju održavanje filmskih večeri, turnira u društvenim igrama, razne radionice i suradnju na projektima drugih udruge iz Rijeke, Hrvatske i Slovenije.