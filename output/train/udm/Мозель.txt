Мозель (нем. Mosel, фр. Moselle, люксемб. Musel) — Францитӥ, Люксембургтӥ но Германитӥ бызись шур, усе Рейнэ. Кузьдалаез — 544 иськем, бассейнэзлэн площадез - 28 286 квадрат иськем.
Шур кутске Вогез вырйылын, шонергес ке - Баллон-де-Эльзас (Ballon d’Alsace) гурезьын, отысен бызе Лотарингие. Рейнэ усе Германиысь Кобленц карын, отын кылдытэ "немец сэрег" (нем. Deutsches Eck). Мозеле усё Саар, Рувер, Авьера шуръёс. Мозель вылын сыло таӵе тодмо каръёс: Нанси, Мец (Франция), Трир, Кобленц (Германия).
Шурлэн нимыз кылдэмын латин Mosella кыллэсь - «пичи Маас» (лат. Mosa). Мозель шурлэн нимыз ик сётӥз нимъёс Франциысь 2 департаментъёслы: Мозель но Мёрт.
Мозель кузя трос виноград мерттэмын, солэсь вина пӧзьто. Мозель котырысь улос - Германиысь одӥгез вашкалаез вина пӧзьтонъя (та уж борды кутскизы ни ог 2 сюрс ар талэсь азьло). Туристъёс понна та улосын нимысьтыз сюрес но лёгемын - Moselradweg: мылкыд карисьёс велосипедъёсын Мозель кузя Мецысен Кобленцозь мыныны быгато. 
1985-тӥ арын 14-тӥ инвожое Бельгилэн, Люксембурглэн, Нидерландлэн, Францилэн но Германилэн кивалтӥсьёсыз, «Принцесса Мари-Астрид» судноын Мозельтӥ уякузы, Люксембург, Франция но ФРГ куспысь кунгож дорын, Шенген гурт вӧзын, Шенген огкыл гожтӥзы.