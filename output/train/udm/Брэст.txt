Бре́ст (бел. Брэ́ст, укр. Берестя, пол. Brześć) — Белоруссиысь кар, Брест улослэн но ёрослэн административной центрез. 
Карлэн быдӟалаез — 146,12 км². Карын улӥсьёслэн лыдзы (2014-тӥ арын 1-тӥ толшорлы)- 330 934 мурт.
Интыяське улослэн лымшор-шундыпуксён палаз, Мухавец шурлэн Шундыпуксён Буг шуре усён дораз, Польшаен кунгож вӧзын. Брест - чугун сюресысь бадӟым станция, Мухавец вылысь порт.
Брест — узыр но вашкала историен кар. Ошмессинъёсын пумиськемезъя, со - Белоруссиын пуктэм ньылетӥез кар (1019), солэсь вазь гожъямын Полоцк (862), Витебск (974) но Туров (980) сярысь гинэ.  Туннэ нуналлы со тужгес тодмо луэ крепостез понна.