Ansprand je bil leta 712 približno tri mesece kralj Langobardov.  Pred tem je bil vojvoda Astija  in leta 700-701 regent mladoletnega kralja  Liutperta,  * okrog 657, † 712.
Leta 702 ga je v nasledstveni vojni v Novari porazil  kasnejši kralj Raginpert in ga pregnal na dvor bavarskega vojvode Teodeberta. Leta 711 se je vrnil z veliko vojvodovo vojsko, kateri se je pridružilo veliko mož iz vzhodnega dela Langobardskega kraljestva. Vojska se je pri Pavii spopadla z vojsko uzurpatorja Ariperta II. in jo porazila.  Aripert je pobegnil v Pavio, kjer si je prilastil državno zakladnico in poskušal ponoči pobegniti v Galijo. Na begu je v reki Ticino utonil. Za njegovega naslednika so marca 712 izvolili Anspranda, ki je že junija istega leta umrl. Na langobardskem prestolu ga je nasledil edini še živi sin Liutprand.