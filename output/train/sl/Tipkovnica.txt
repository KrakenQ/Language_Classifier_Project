Tipkóvnica je električno-mehanska naprava ter najbolj razširjena vhodna naprava (nekatere specifične tipkovnice so lahko obenem tudi izhodna), pri kateri tipke delujejo kot stikala. Sodobna tipkovnica izhaja iz tipkovnice pisalnega stroja, saj so proizvajalci na tak način hitro pridobili veliko uporabnikov, saj se pisanja na tipke (tipkanja) ni bilo potrebno znova učiti. Uporablja se za vnašanje ukazov in podatkov s tipkanjem. Običajno so ti podatki različni znaki, nekatere tipke pa tudi omogočajo vnos ukazov za spremembo delovanja sistema (bližnjice in funkcijske tipke).
Obstaja veliko različic razporeditve tipk in tudi samega števila tipk, zato obstaja veliko različnih standardov. Najpogosteje delimo tipkovnice glede na operacijski sistem, kateremu so namenjene. Ker so si tipkovnice namenjene za operacijski sistem Microsoft Windows in za Linux podobne, jih običajno damo v isto skupino. Tipkovnice lahko delimo tudi glede na druge lastnosti, npr. brezžične – žične, standardne – ročne …
Poleg tega mora biti tipkovnica prilagojena tudi posameznemu jeziku, zato obstajajo tudi različice iste tipkovnice, prilagojene različnim jezikom. Na primer slovenska tipkovnica ima tipke, dodeljene črkam Š, Đ, Č, Ć, in Ž, vendar nemščina teh črk ne uporablja, zato so pri njih iste tipke dodeljene črkam, ki jih slovenščina nima – Ü, Ö in Ä.
Tipkovnice so lahko tudi različnih velikosti, saj na manjših prenosnih računalnikih ne morejo in tudi niso potrebne tipkovnice z enakim številom tipk, kot jih potrebujejo programerji. Najbolj razširjena je tipkovnica polne velikosti, ki vsebuje vse tipke, ki jih povprečna oseba potrebuje. Sestavljena je iz treh delov – levi del je namenjen večinoma alfanumerični, sistemski in programski skupini tipk, srednji del je namenjen tipkam za premikanje kazalca in posebnim tipkam (izjema je ubežnica – ta je običajno v skrajnem zgornjem levem kotu tipkovnice), desni del pa je namenjen numerični skupini. Tipkovnica polne velikosti je prevelika za večino prenosnih računalnikov, zato tipkovnice na prenosnih računalnikih običajno nimajo numerične skupine in nekaterih posebnih tipk, tipke za premikanje kazalca pa so vključene v del z alfanumerično skupino.