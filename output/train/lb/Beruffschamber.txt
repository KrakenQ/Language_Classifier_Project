Zu Lëtzebuerg sinn d'Beruffschamberen (och: Beruffskummeren) offiziell, gesetzlech Organer, deenen hir Haaptaufgab dodra besteet, d'Interessie vun de jeeweilege Beruffsgruppen z'erhalen an ze verdeedegen, andeems se dem Staat hir Usiichten ënnerbreeden.
Dem Lëtzebuerger Recht no muss d'Regierung, wann se Gesetzer oder groussherzoglech Reglementer aféiere wëll déi eng bestëmmt Beruffsgrupp betreffen, eng offiziell Stellungnam vun der jeeweileger Beruffschamber froen. D'Beruffschamberen hunn och d'Recht, der Regierung Virschléi bei Ugeleeënheeten ze maachen, déi an hiren Zoustännegkeetsberäich falen. No der Iwwerpréiwung vun de Virschléi kann d'Regierung dës un d'Parlament viruginn.
Jiddereen deen zu Lëtzebuerg schafft oder pensionéiert ass an deen an d'Zoustännegkeet vun enger vun de Beruffschambere fält, ass zwangsleefeg Member vun dëser Chamber. D'Zesummesetzung vun de Beruffschambere gëtt duerch Wale bannent all de Beruffsgruppe bestëmmt, fir déi déi eenzel Kummeren zoustänneg sinn. All Member, ob Lëtzebuerger oder Auslänner, kann en aktiivt a passiivt Walrecht ausüben. D'Fonctionnement vun enger Beruffschamber entsprécht dem Prinzip vun der Selbstverwaltung.
 Méi Informatioun doriwwer am Artikel: Sozialwalen.
Et gëtt fënnef Beruffschamberen zu Lëtzebuerg:

Fir d'Patronat:
d' Chambre de commerce (Handelskummer)
d'Chambre des métiers (Handwierkerkummer)
d'Chambre d'agriculture (Landwirtschaftskummer)
Fir d'Salariat:
d'Chambre des fonctionnaires et employés publics (Staatsbeamtekummer)
d'Chambre des salariés (Salariatskummer)