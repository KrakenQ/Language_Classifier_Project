Vida István (Budapest, 1940. október 3. – 2020. november 3.) történész, egyetemi tanár, a Magyar Tudományos Akadémia (MTA) köztestületének tagja. A 20. század magyar és nemzetközi kapcsolatok történetének kutatója.


== Életpályája ==
1958-ban vették fel a budapesti Eötvös Loránd Tudományegyetem (ELTE) Bölcsészettudományi Karára magyar-történelem szakára, egy évvel később elkezdte filozófiai tanulmányait is. Harmadéves korától társadalmi ösztöndíjasként a Magyar Tudományos Akadémia (MTA) Történettudományi Intézetének gyakornoka volt, az egyetem elvégzése után, 1963-tól itt helyezkedett el. Ránki György biztatására kezdett el a a Független Kisgazdapárt történetével foglalkozni, a párt 1944–1947 közötti történetét feldolgozó disszertációját 1976-ban adták ki. A könyv megjelenése feltűnést keltett, az ügy végül Aczél György, a Kádár-korszak kultúrpolitikájának legfőbb irányítójához is eljutott, aki utasítást adott, hogy jelentessék meg a kötetet, de csak kis példányszámban, korlátozva a terjesztést. Így végül 1500 példányban látott napvilágot. A második világháború utáni, koalíciós időszakot feldolgozó kismonográfiájának megjelenése szintén akadályokba ütközött, Ránki támogatása ellenére is csak elkészülte után 10 évvel jelenhetett meg a Magvető Kiadó Nemzet és emlékezet sorozatában. 1986-tól 1990-ig, megszűnéséig, a Jelenkortörténeti Osztályt vezette, 1990-től 2000-ig a Jelenkortörténeti Csoport munkáját irányította. 
Egyik alapító tagja volt 1984-től a Bihari Mihály által, az Eötvös Loránd Tudományegyetem (ELTE) Állam- és Jogtudományi Karán létrehozott politikatudományi csoportnak, majd Politológiai Tanszéknek, 1985-től 2000-ig másodállású docensként itt tanított. 
2001-től egyetemi docensként az ELTE Történeti Intézet Politikaelméleti Tanszékének vezetője volt 2005-ig (nyugdíjazásáig). 2007-től 2011-ig az MTA ELTE BTK-ra kihelyezett "Pártok, pártrendszerek, parlamentarizmus" kutatócsoport félállású tudományos tanácsadója volt.  
Utolsó éveiben Hegymegi Kiss Pál, egykori országgyűlési képviselő életútjának feldolgozásával foglalkozott.   


== Munkássága ==
Fő kutatási területe a 20. század magyar politikatörténete volt, különös tekintettel a Független Kisgazdapárt történetére, az 1939 utáni magyar külpolitika és a magyarországi politikai pártok és pártrendszerek történetére.
Sipos Péterrel és Stier Miklóssal elsőként írtak modern szemléletű tanulmányt a Horthy-korszak parlamentjének társadalmi összetételéről, tanulmányukkal kezdődött a modern elitkutatás. Vörös Vince egykori kisgazdapárti politikussal összeállították azon 342 kisgazdapárti politikus életrajzi adatait, akik 1944 és 1949 között voltak a nemzetgyűlés tagjai. Ez a munka lett az alapja az Országgyűlés Irodája támogatásával megindult parlamenti történeti almanach sorozatnak, amelynek főszerkesztői teendőit látta el.Érdeklődésében megkülönböztetett helyet foglalt el az 1945 utáni diplomáciatörténet, ezen belül a magyar-szovjet kapcsolatok. 1992-ben Ormos Mária vezetésével megalakult a Jelenkorkutató Bizottság, a kutatócsoport keretei között sorra jelentették meg a magyar-szovjet, magyar-jugoszláv, magyar-román kapcsolattal foglalkozó köteteteket. 
Külön foglalkozott Bibó István életével és politikájával, a szerkesztésében jelentek meg 1986-ban Bibó három kötetes Válogatott tanulmányai (a később megjelent negyedik kötet munkálataiban nem vett részt).
Nagy jelentőségű munkája az általa szerkesztett 2011-ben megjelent Magyarországi politikai pártok lexikona (1846-2010), amely tartalmazza azon 320 politikai szervezet minden adatát a dualizmus korától, a politikai pártok megjelenésétől napjainkig, amely valaha is jelöltet állított parlamenti választásokon.


== Családja ==
Szülei a csepeli Weiss Manfréd Acél- és Fémműveknél dolgozó munkásemberek voltak, édesapja festő-mázoló és üveges, édesanyja betanított segédmunkás volt. Három testvére, két öccse és egy húga volt. Idősebb öccse László katonai pályát futott be, kisebbik öccse Géza közgazdász-könyvvizsgáló, Teréz nővér volt. Felesége Bihari Györgyi nyelvtanár. Házasságából két lánya született, Vida Júlia, projektvezető a non-profit szektorban, life coach és Vida Katalin, pszichológus.


== Főbb művei ==


=== Kézikönyvek, monográfiák, tanulmánygyűjtemények ===
A Független Kisgazdapárt politikája 1944-1947 (Akadémiai Kiadó, 1976)
Koalíció és pártharcok 1944-1948 (nemzet és emlékezet) (Magvető Könyvkiadó, 1986)


=== Szerkesztett kötetek ===
Bibó István válogatott tanulmányok I-III.kötet (Magvető Kiadó, 1986)
A koalíciós korszak pártjainak szervezeti szabályzatai 1944-1948: Vida István - Vass Henrik (szerk.)  (MTA Politikatudományi Intézet ELTE Politológiai Tanszék, 1992)Az ideiglenes Nemzetgyűlés almanachja. 1944-1945 (Magyar Országgyűlés, 1994)
Iratok a magyar diplomácia történetéhez 1956 - 1989 B. sorozat: Kiss József - Ripp Zoltán - Vida István (szerk.) (MTA Jelenkor-kutató Bizottság, 1995)
Történeti almanach II. - Az 1945. évi Nemzetgyűlés almanachja (Magyar Országgyűlés, 1999)
Magyar-román kapcsolatok 1956-1958: Ormos Mária - Vida István (szerk.) (Paulus-Publishing Bt., 2004)
Iratok a magyar-szovjet kapcsolatok történetéhez (Gondolat Kiadó, 2005)
Diák- és ifjúsági mozgalmak 1956-1958 - Forradalom - ellenállás - megtorlás (Gondolat Kiadói Kör, 2007)
A koalíciós korszak pártjainak gazdálkodása 1944-1949 (Gondolat Kiadó, 2008)
Magyarországi politikai pártok lexikona 1846-2010 (Gondolat Kiadói Kör, 2011)


== Jegyzetek ==


== Források ==
Elhunyt Vida István (1940–2020) Történettudományi Intézet