Гори Хаккода (яп. 八甲田山 Хакко:да-сан) — гірський хребет в Японії, розташований на південь від міста Аоморі у північній частині острова Хонсю. У хребет входить близько двох десятків стратовулканів і вулканічних куполів, сформованих переважно андезитами, дацитами і базальтами. В історичні часи не відбувалося виверження вулканів, хоча зафіксована невелика фреатична активність (викид пари, води, каменів і попелу). Вулкани складають дві групи, північну і південну. Обидві сформувалися в плейстоцені, але південна група за оцінками геологів старіша. Найвищою точкою хребта є вулкан О-даке висотою 1585 м. До рівня 1300 метрів гори Хаккода покриті лісом упереміш з вересовими пустками, далі починається альпійський пояс. Є високогірні ставки і болота. Взимку в горах випадає багато снігу, що приваблює лижників. Біля підніжжя гір Хаккода розташовано декілька онсенів (гарячих джерел). Разом з озером Товада і долиною річки Оірасе гори Хаккода утворюють національний парк Товада-Хатімантай.


== Список вершин ==


== Події ==

У січні 1902 року в гори Хаккода на навчання вирушило 210 солдатів 5-го піхотного полку 8-ї дивізії імператорської армії. Японці планували війну з Російською імперією і хотіли набратися досвіду для армійських операцій в холодному і сніжному кліматі, з яким вони очікували зіткнутися в Сибіру і Маньчжурії. Навчання закінчилися катастрофою, оскільки непідготовлені солдати, в яких не було лиж, потрапили в снігову бурю і заблукали. Вибратися з глибокого снігу вони не зуміли, і за кілька днів 199 осіб замерзло на смерть. Пошукові групи, що відправилися прочісувати район, урешті-решт натрапили на капрала Фусаносуке Ґото (яп. 後藤房之助), а потім і на решту тих, хто вижив. Після їхнього порятунку протягом 10 тижнів проводився пошук тіл і покинутого обладнання. Капралові Ґото, першому з виявлених рятувальниками уцілілих солдатів, у 1906 році був вставлений пам'ятник. У 1971 році письменник Дзіро Нітта описав загибель японського полку в напівдокументальній книзі «Смертельні поневіряння в горах Хаккода» (яп. 八甲田山死の彷徨 Хакко:да-сан сі но хо:ко:), за якою через шість років був знятий фільм «Гори Хаккода» (яп. 八甲田山).
У 1997 році в горах на навчаннях загинуло ще троє солдатів, які надихалися вулканічними випарами.


== Примітки ==


== Посилання ==
Hakkodasan. . Метеорологічне управління Японії (яп.)
Hakkodasan. Смітсонівська установа: Global Volcanism Program (англ.)
Гори Хаккода на веб-сайті Метеорологічного управління Японії. (яп.)
Гори Хаккода на офіційному сайті міста Аоморі. (яп.)