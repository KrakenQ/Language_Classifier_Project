Ayvacık (Osmanlıca: آيواجق), Samsun ilinin bir ilçesidir. 
İlçe merkezinde Yeşilırmak üzerine kurulmuş Suat Uğurlu Barajı Gölü ile iki kısma ayrılmıştır. İlçenin güneyinde, Erbaa yolu boyunca  Hasan Uğurlu Barajı Gölü yine ilçeyi iki parçaya ayırmaktadır.


== Tarihçe ==
Ayvacık ilçesinin en eski kayıtlarına 1455 yılı Ünye, Karakuş(Akkuş), Terme, Arım(Çarşamba) tahrir defterlerinde rastlanmaktadır. Bölük-i Nahiyet-i Dere-Ayvacuk adıyla geçmektedir. Bu tarihte Cilme ve Karaoğlan köyleri de Ayvacık'a dahildir. İlçenin kurucularının Büyük Selçuklu Devleti'nin parçalanması ile bölgeye gelen ve Danışmentliler Beyliği'nin de kurucuları arasında yer alan Porsuklu Beyliği'nin Ayvacuklu Kabilesi olduğu bilinmektedir. Konar göçer olan bu çok büyük kabile kışlak olarak kullandıkları bugünkü yeni adıyla Acıklı, eski adıyla Ayvacuklu Köyü'nü daha sonra merkez yaparak yerleşmişlerdir. Kabile beyinin oğulları arasında Ayvacuk isminde bir de şahıs vardır. 1834 sayımında Karye-i Nefsi Ayvacuk ismiyle geçmektedir.


== Ulaşım ==
Samsun'un Çarşamba ilçesinden güneydeki Çarşamba Şeker Fabrikası istikametindeki karayoluyla Samsun'a ve sahile, henüz yapım aşamasında olan güney yoluyla da Tokat'ın Erbaa ilçesine ve iç bölgelere bağlanmıştır.
Samsun'dan Ayvacık'a saat başı, Çarşamba'dan Ayvacık'a da her 15 dakikada bir midibüs mevcuttur. Yine çevre köylerle ulaşım minibüs veya motorlu kayık veya feribotla yapılmaktadır.
İlçeye yeni yapılan köprü ulaşımda büyük kolaylık sağlamaktadır. Zevgar, Eynel, Ortaköy gibi köyleri ilçeye bağlamıştır.


== İklim ==
İlçede Türkiye'de Karadeniz iklimi özelikleri hakimdir. Her mevsim yağışlı, yazlar sıcak ve kışlar nispeten ılımandır. Genellikle cephesel görülen yağışlar en çok Sonbahar ve Kış aylarında görülmektedir.


== Gelir Kaynakları ==
İlçede esas gelir kaynağı fındık, mısır ve buğday tarımı, az oranda büyük ve küçükbaş hayvancılık, balıkçılıktır. Bunun yanı sıra ilçe erkekleri çoğu zaman inşaat işleri için başka şehirlerde çalışmaktadır. 
Ayvacık'ta bulunan Hasan Uğurlu ve Suat Uğurlu Baraj Gölleri ilçeye harika bir doğal güzellik vermektedir. İlçe dağ sıralarının ortasında Yeşilırmak Vadisi'nde bulunan gölüyle turistik bir cazibeye sahipse de ne yazık ki yatırım eksikliği nedeniyle bu potansiyel yeteri kadar değerlendirilememektedir.


== Resmi Daireler ==
Ayvacık, Samsun ilinin bir ilçesidir. 
Kaymakamlık, Belediye, Fen İşleri ve İmar Müdürlüğü, Millî Eğitim Müdürlüğü,  İlçe Tarım Müdürlüğü , İnsan Hakları Masası, Tüketici Hakları Masası, Sağlık Grup Başkanlığı, Zabıta Amirliği, Diyanet, Malmüdürlüğü, Jandarma ve Polis Karakolu mevcuttur.
İlçede Tarım Kredi Kooperatifi, İcra Müdürlüğü ve Noter de bulunmaktadır.


== Sağlık ==
Ayvacık'ta Ayvacık Devlet Hastahanesi ve birçok sağlık ocakları bulunmaktadır.
İlçe, Ondokuz Mayıs Üniversitesi Tıp Fakültesi Hastahanesi'ne bir saat, Samsun Devlet Hastahanesi'ne 45 dakika, Çarşamba Devlet Hastahanesi'ne 30 dakikalık mesafededir.


== Bankalar ==
İlçede sadece Ziraat Bankası'nın bir şubesi vardır. Ayrıca Ziraat Bankası, Vakıfbank ve Akbank bankamatikleri mevcuttur.


== Asayiş ==
İlçenin Adliye'si 2004 yılında tasarruf tedbirleri nedeniye kapatılmıştır. İlçede asayiş Jandarma tarafından Nisan 2007 tarihine kadar sağlanmış, Nisan 2007 tarihinde ise Ayvacık'ta ilk Polis Karakolu açılmıştır. Köylerde asayiş yine jandarma tarafından sağlanmaktadır.
Ayvacık, hint keneviri, odun kaçakçılığı, darp ve nadiren kız kaçırma ve cinayet haricinde herhangi bir soruna sahip değidir. İlçede yankesicilik, hırsızlık, kapkaç, politik amaçlı suç ve aylemler, yasadışı bölücü faaliyet ve gruplar yoktur. Oldukça güvenli bölgeler arasındadır.


== İlçede eğitim öğretim hayatı ==
İlçede yeterli sayıda ilköğretim okulu mevcuttur. Okul açılamayacak kadar az öğrenci olan bölgelerde eğitim taşımalı olarak verilmektedir. İlçe merkezinde bir adet Pansiyonlu İlköğretim Okulu ve özel bir erkek öğrenci yurdu ve kız öğrenci yurdu mevcuttur.
Ayvacık Çok Programlı Lise ve Ayvacık Anadolu Lisesi öğrencilere lise eğitimi vermektedir.


== Spor ve Kültür Hayatı ==

İlçede tüm etkinliklerin yapıldığı Galip Öztürk Stadı bulunmaktadır. Ayrıca Orhan Gazi Mahallesi ilerisinde 1 adet halı saha mevcut olup, Eyüp Sultan Mahallesi’nde de bir adet suni çim halı saha belediye tarafından yaptırılmaktadır. Belediye veya kaymakamlık tarafından düzenlenen festivaller halkı bir araya getirmektedir.
Ayvacıkspor ilçenin gururudur.


== Gezi ve Konaklama ==
Ayvacık, bakir doğası ve misafirperver halkıyla her turistin seveceği doğal bir turizm alanıdır. 
Trekking, offroad, bisiklet, yürüyüş, balık tutma gibi aktiviteler için oldukça müsaittir.
İlçeye günübirlik gezilerde baraj gölü çevresindeki balık ve et lokantaları tercih edilebilir. Bu lokantalar sıhhi ve emin bir aile ortamı sunar. Konaklama için ise öğretmenevi, EÜAŞ misafirhanesi mevcuttur.


== Nüfus ==
Not: Büyükşehir yasası nedeniyle köyler mahalle statüsüne geçtiğinden 2013'ten itibaren kır nüfusu tabloda yer almamıştır.


== Kaynakça ==
5.^^ carsambanufusdefteri.blokspot.com.tr,1455 tahrir Defterleri/Ünye Belediyesi Kültür yayınları/Muallim Cevdet


== Dış bağlantılar ==

Ayvacık kaymakamlığı