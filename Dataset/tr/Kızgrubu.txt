Kız grubu (girl band veya girl group), genellikle vokal olarak birbirini tamamlayan birden fazla kadın şarkıcıyı içeren müzik oluşumu. ABD'de aynı terim ("girl group") dar anlamda çoğunlukla 1950'ler sonu ve 1960'lar başında rock and roll'un gerileyip yerini British Invasion'a bıraktığı dönemde ortaya çıkarak genellikle doo-wop'tan esinlenen Amerikalı kadın pop vokal gruplarını tanımlamak için kullanıldı.Tümü-kadın gruplar ise üyelerinin ayrıca enstrüman çaldığı gruplar için kullanılır ve kız grubundan ayrı değerlendirilir. Böyle gruplar bazen diğerlerinden ayırmak adına "kız grubu" olarak  adlandırılsa da, terminoloji uluslararası geçerlilik taşımamaktadır.
Müzik endüstrisinin ilerlemesi ve radyo yayınlarının yaygınlaşması ile beraber Andrews Sisters gibi birçok kız grubu ortaya çıktı. 1950'ler sonundan başlayarak tamamı kadın üyeleri olan vokal gruplar büyük bir güç olarak belirdiler. Öyle ki 1960-1966 arasındaki dönemde 750 birbirinden farklı kız grubu ABD ve Birleşik Krallık müzik listelerinde kendilerine yer buldu. Bu gruplardan olan The Supremes, tek başına ABD müzik listesinde 12 şarkısını bir numaraya soktu. Daha sonraki dönemlerde kız grubu şablonu disko, çağdaş R&B ve country-bazlı formatlara ve pop müziğe uygulandı. Daha da küreselleşen müzik endüstrisi büyük kayıt şirketlerinin öncülük ettiği dans-bazlı pop müziğinin büyük popülarite elde etmesine yol açtı. ABD, Birleşik Krallık, Güney Kore ve Japonya pazarlarının öncülük ettiği bu furya büyük başarılar elde eden oluşumları beraberinde getirdi. Öyle ki 1990'lardan sonra ortaya çıkan sekiz grup dünya çapında 15 milyonun üzerinde sattı. Bunun yanında 2000'ler sonundan başlayarak Güney Kore'de oldukça popülerleşen kız grupları, dijital satışlar baz alındığında en çok satan 10 gruptan 8'inin bu ülkeden olmasına yol açtı.
Kız gruplarının en birincil temaları arasında, grupların ana akım kitleleriyle de örtüşen ergenlik ve feminizm yer almaktadır.


== Ayrıca bakınız ==
En çok satan kız grupları listesi
Kız grupları listesi
Tümü-kadın grup
Müzikte kadın
Erkek grubu


== Kaynakça ==


== Dış bağlantılar ==
Amerikalı kız gruplarının tarihi ilham kaynakları üzerine3 Mart 2016 tarihinde Wayback Machine sitesinde arşivlendi. (İngilizce)
Yüzyılın ortasındaki Amerikalı kız grupları hakkında hayran-yapımı site (İngilizce)