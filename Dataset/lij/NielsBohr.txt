Niels Henrik David Bohr (Copenaghen, 7 ottobre 1885 - 18 novembre 1962) o l'è stæto un fixico, matematico, filosofo da sciença, teorico da fixica e accademico daneize. O dette di contributi essençiæ inta comprenscion da struttua atomica e inta meccanica quantistega. 


== Biografia ==
O Bohr o nascette a Copenaghen into 1885. So poæ, Christian Bohr, o l'ea professô a-a facortæ de Fixiologia a l'Universcitæ de Copenaghen e scrovitô de un comportamento de l'emoglobiña dito effetto Bohr, mentre so moæ, Ellen Adle Bohr, a vegniva da 'na ricca famiggia ebrea sefardia, assæ importante into mondo bancaio daneize e in parlamento. So fræ, Harald Bohr, o l'ea un matematico e zugao de balon da naçionâ daneize, convocao a-e Olimpiade. O Niels ascì o l'ea un zugao de balon dilettante, e o zugò pe 'n periodo insemme a-o fræ intœ-uña de squaddre de Copenaghen e vegnindo convocao, pù sença chinâ in campo, pe-a Naçionâ. Bohr o se laoriò a l'Universcitæ de Copenaghen into 1911. O se transfeì da pœu a l'Universcitæ de Manchester, in Inghiltæra, dovv'o studiò co l'Ernest Rutherford.
O Rutherford o l'aiva proposto un modello d'atomo into quæ quæxi tutta a massa de l'atomo a l'è concentrâ inte 'na porçion ben picciña, o coscì díto nucleo (caregao poxitivamente) mentre i elettroin ghe rœuan in gio. In base a-e teorie do Rutherford, o Bohr o pubbricò o so modello da struttua atomica, introduxendo a teoria di elettroin che viagian in sce di orbite ben definie, che corispondan a-i diversci staddi d'energia in gio a-o nucclio de l'attomo. O Bohr, inoltre, o l'introdusse l'idea che 'n elettron o posse cazze da 'n'orbita d'âta energia a uña co-in energia ciu bassa, emettendo un foton d'energia definia. Questa teoria a fu a base da teoria di quanti.
O Niels Bohr o vègne professô a l'Universcitæ de Copenaghen e direttô "de l'instituto reçentemente construio da fixica teorica". Into 1922 o Bohr o riçevette o Premmio Nobel pe-a fixica "pe-i so servixi inte l'indagine in sce-a struttua di atomi e da radiaçion ch'emaña da quelli". L'instituto do Bohr o fu o ponto de rifeimento pe-i fixichi teorichi inti anni vinti e trenta.

Bohr o sviluppò inoltre o prinçipio de complementaitæ, segondo o quæ inta descriçion da natua di procesci microfixichi gh'intra in zœugo di aspetti complementæ ma mutualmente escluxivi, comme l'aspetto ondulatoio e corpuscolâ da luxe. L'imposcibilitæ da parte do sperimentatô de tegnî conto scimurtaniamente, inte l'atto da mezua, de propietæ quantisteghe complementæ, a l'è a l'origine do carattere aliatoio e probabilistego de lezze da meccanica quantistega. O prinçipio de complementaitæ o fu fin da subbito a cornixe concettoâ da meccanica quantistega, a-o quæ interno vegniva inglobao o prinçipio de indeterminaçion de Heisenberg comme caxo particolâ do generâ carattere complementâ di procesci da fixica atomica. O prinçipio de complementaitæ e o prinçipio de indeterminaçion saieivan stæti i pilastri portanti da grande interpretaçion fixica "ófiçiâ" da meccanica quantistega, l'interpretaçion de Copenaghen.
L'interpretaçion de Copenaghen a fu attaccâ da l'Albert Einstein, o quæ o no credeiva inta natua intrinsecamente probabilistica di procesci fixichi,  in sce scala atomica ascì. O pensava a-a natua comme un scistema perfettamente ordinao de lezze naturæ semplixe e deterministiche. Pe questo l'Einstein e o Bohr ebban de vivaxe discuscioin in sce-i fondamenti fixichi e filosofichi do mondo naturâ.
O ciu famoso allevo do Bohr, Werne Karl Heisenberg, o fu inoltre pe doi anni a-a testa do programma nucleâ tedesco, o progetto do regime nazista finalizzao a-a costruçion da bomba atomica. Sciben che-o rollo effettivamente avuo da-o Heisenberg into programma nucleâ tedesco o l'è ancon oggetto de discuscion, a so conlaoaçion co-i nazisti a misse fin a l'amixiçia co-o Bohr.
Niels Bohr e so moggê Margrethe ebban sei figgiœu. Doi moin piccin. Un, Aage Niels Bohr (1922-2009), o l'è stæto Premmio Nobel pe-a fixica into 1975.
Into settembre 1943, durante l'ocupaçion nazista da Danimarca, Niels Bohr pe evitâ l'arresto da parte da poliçia tedesca o scappò in Sveçia e da lì a Londra. Into novembre do mæximo anno, invece, o Bohr e o figgio Aage se trasfen inti Stati Unii, primma a Niorche e da pœu a Los Alamos, dove, otr'a-a so competença in mateia, o dette de importante informaçioin a-i atri sciençiæ do progetto in sce-o stato d'avançamento di progetti nucleæ todeschi. 
Doppo a guæra o tornò a Copenaghen e o sostègne l'uso paçiffico de l'energia nucleâ. Into 1957, sciu iniçiativa so e do politico svedeize Torsten Gustafsson, nascette o NORDia, l'Instituto Nordico pe-a Fixica Teorica, con sede a Copenaghen. O moì inta capitâ daneize into 1962.


== Riconoscimenti ==
L'elemento chimico Bohrio l'è coscì ciammao in so ónô.
Gh'è stæto dedicao un asteroide, 3948 Bohr.
In sce-a Luña gh'é stæto dedicao un cratê de 71 km de diametro e una valle de 80 km de longhezza.
Into 1965, trei anni doppo a so morte, l'Istituio de Fixica a l'Universcitæ de Copenaghen o l'ha assunto o nomme de "Istituio Niels Bohr".
O l'è ritræto in sce-a banconota da 500 coroñe daneixi.


== Note ==


== Colegaménti esterni ==

 Wikimedia Commons a contêgne di inmàgine ò di âtri files in sce Niels Bohr