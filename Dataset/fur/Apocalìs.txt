Il Libri de Apocalìs, clamât ancje Rivelazion (dal sostantîf grêc Αποκάλυψις, apokalupsis, che voltât al significhe " distaponament" , "disvelamint", spes doprât a proposit di rivelazions di nature divine), al è un libri che cun tantis ilustrazions o simbui al conclût il Gnûf Testament.
Propri a cause dai tancj simbui, al à dât lûc a diviersis corints di interpretazion.
Une fondade cognossince e une atente analisi de intire Bibie, nus permet purpûr di dâ il just significât, soredut tignint cont che lis scrituris a son ispiradis di Diu e il so proposit al è clarementri contignût dal libri di Gjenesi a chel di Apocalìs, cence contradizions.
Il scritôr al è l'apuestul Zuan, come che lui stes al declare e al precise di vêlu scrit cuant che al jere presonîr inte isule di Patmos, duncje probabilmentri ator il 96 d.C.
Lui al declare di vê vût visions par mieç di un agnul il cuâl lis ve di Jesus che a so volte al riferive chel che Diu i voleve trasmeti.
Contrariementri a chel che tancj a podaressin pensâ, il libri nol è stât scrit par spaurî la int, ancje se cetantis visions a puedin someâ spaventevulis, ma par confuartâ e incoragjâ chei che lu lein.


== Contignût ==
Inte jentrade Zuan al nomene la font divine e il canâl zontraviers il cuâl i ven dade la rivelazion; po al cjacare di messaçs di Jesus a lis siet congregazions o glesiis:

Efeso, par vie che a vevin lassât l'amôr che a vevin al inizi;
Smirne, al ricognòs la lôr tribulazion e la lôr miserie;
Pergamo, dulà che a 'ndi jere il centri de idolatrie;
Tiatira, laudâts par il lôr amôr e fede ma costumâts parcè che a tignivin buine une femine (Gerabele o Izebel) che si vantave di jessi une profetesse;
Sardi, che a veve la nomee di jessi vive, ma e jere muarte parcè che lis sôs oparis no jerin completementri fatis denant di Diu;
Filadelfia, cognossude pe so buine condote
Laodicea, che no jere ni cjalde ni fredePo dopo la vision de santitât e de glorie di Diu. Ator dal so scagn a 'ndi son 24 vieris; al ven fûr un rodul cun 7 sigjîi che dome l'agnel (Jesus) al è bon di vierzi. A vegnin vierzûts i sigjîi:
Prin: al aparìs un cjaval blanc cun il so cavalîr par completâ la vitorie;
Secont: un cjaval di colôr ros vîf che al gjave la pâs intal mont;
Tierç: un cjaval neri che al dose il forment;
Cuart: un cjaval tombadiç montât de Muart;
Cuint: si viodin chei scjanâts a cause de peraule di Diu;
Sest: un gran taramot che al met in bulidure i potents de tiere.
Daspò e je la vision di agnui che a intrategnin i cuatri aiars da la tiere, fintremai che a no vegnin segnâts i sierfs di Diu. Il lôr numar al è di 144.000.
A ven viodude ancje une grande sdrume di int di ogni nazion in pîts denant dal Agnel.
Al ven viert il setim sigjîl. Siet agnui cun 7 trombis a stan par sunâ.
Al sun des primis trê trombis, flagjei a si strucjin su la tiere.
Cuant che a sune la cuarte trombe un tierç dal soreli, de lune e des stelis a si scurissin.
Cul sun de cuinte trombe un astri al cole dal cîl e al fâs vignî fûr une plaie di cavaletis.
La seste trombe e anuncie il disleam di cuatri agnui che a son pronts a copâ.
Setime trombe. Vôs celestis a anuncin che il ream dal mont al è deventât il ream dal nestri Signôr e dal so Crist.
Al comparis un grant segn intal cîl: une femine che e parturìs un fi mascjo e un dragon pront a fâ fûr chest fi.
Lis interpretazions achì a son diviersis.
Cetantis organizazions a ritegni che:
la femine e figure la Glesie e e ven ancje aplicade a Marie SS, che je apont clamade ancje Mari di Diu.
Il dragon al è Satane il Diaul.
Il fi al figure il Messie.
Par altris invezit:
la femine e figure la "Jerusalem di Parsore", ven a stâi l'organizazion universâl di Diu, fate di creaturis spirituâls.
il dragon al è Satane il Diaul.
la nassite dal fi e figure la nassite dal Ream di Diu il re dal cuâl al è Jesus.
A ven po dopo une vuere in cîl, dulà che Michêl al sconfîç Satane che al ven butât jù e scaraventât dongje de tiere, e chest al cause grancj problemis.
Si viôt cumò vignî fûr dal mâr une brute bestie cun dîs cuars e siet cjâfs.
Secont cualchidun cheste e figure la potence dal mâl che e combat cuintri la Glesie.
Par altris invezit e figure specifichis potencis politichis mondiâl che a si sucedin intal cors de storie fin a nestris dîs e che a àn fat cuintri al popul di Diu.
A ven fûr dopo une altre bestie che e à doi cuars come chei di un agnel ma che e cjacare come un dragon.
Cumò l'Agnel al è sul mont Sion cun i soi 144.000 sovrans. Po dopo un agnul che al svole in mieç al cîl al fâs un grant anunci: E je colade Babilonie la Grande.
Cheste Babilonie par cetancj e figure Rome, mentri par altris e figure dutis lis falsis religjons dal mont.
A vegnin po dopo disvuedadis lis siet copis dal furôr di Diu. E scomence cussì une schirie di flagjei che a si scjariin su le umanitât necuitose.
Babilonie e cole e sei il sisteme politic che chel finanziari e comerciâl a fasin corot su di je, da le cuâl a tiravin fûr interès.
L'Agnel al bataie cun justizie, al sconfîç il dragon (Satane) che al ven leât par mil ains.
Dopo al ven il dî dal judizi di Diu, Ducj a vegnin judicâts denant di Diu, ancje i muarts risussitâts.
La muart a ven gjavade vie par simpri de tiere.
Si viôt la Gnove Jerusalem e dal scagn di Diu al ven fûr in flum di aghe vive, simbul de vite eterne.
Si conclût cuntun invît di trai gratuitementri a cheste font.


== Utilitât ==
Il libri de Apocalìs e je la splendide conclusion de intire Biblie. In cheste maniere cumò si po capî sei il principi che il gran finâl.
Cuant che in Gjenesi si lei de comparse dal Diaul, si lei ancje che Diu al profetà che i sarès stât fruçât il cjâf.
Il libri de Apocalìs al spieghe che Satane al sarà distrut.
Al inizi l'om disubidient al fo slontanât dal edenic arbul de vite, intal libri de Apocalìs a si viodin arbui di vite pe vuarision des nazions.
Il libri nus da une vision maraveose dal Ream di Diu e un cuadri complet de santificazion dal so non.
Dome Apocalìs nus da la vision complete de citât sante, la Gnove Jerusalem, in mieç a un "gnûf cîl" che insiemit a Jesus e formarà un gnûf guvier.
Chest guvier, come che al ribat il libri, al suiarà ogni lagrime dai vôi dal gjenar uman che al podarà vivi feliç in eterni su une "gnove tiere".