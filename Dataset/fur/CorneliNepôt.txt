Corneli Nepôt (par latin Cornelius Nepos; Pavie di Milan, atôr dal 100 p.d.C. - 32 p.d.C.) fo un storic e scritôr roman antîc.


== La vite ==
Nassût in Galie cisalpine atôr dal principi dal I secul p.d.C., al somee a Pavie dongje Milan, al jentrà tal zîr dai poetis gnûfs, che a componevin viers d'amôr cence masse atenzion pes grandis cuestions o pe politiche e stant unevore atents a rifinî ben chel che a srivevin, e di zovin al tacà ancje lui a butà jù poesiutis cul lôr stîl. Al fo amì ancje di Ciceron e di Atic e nol volè savê nancje lui di impaçâsi cu la politiche, che le tignì simpri ben indaûr. Al murì tal 32 p.d.C.. I antîcs nus àn stramandât che al jere propite pûr e onest.


== Lis oparis ==
Tes oparis che al scrivè al cirì simpri di fâ viodi lis grandis personalitâs di personaçs innomenâts, che di lôr al stave ben atent a meti in lûs lis virtûts: ce che i interessave al jere mostrâ ai letôrs esemplis di cemût puartâsi ben e nol abadave masse a la precision tal contâ i acjadiments e i fats e a crivelâ par minût lis risultivis là che al gjavave lis informazions di meti dentri. Al veve un gust pes massimis, che a lavin propite ben pal so moralizâ.
Al scrivè une opare di Exempla (Esemplis) morâi, une di Chronica (Cronichis), vadì di storie universâl, e il De viris illustribus (Sui omps innomenâts), che 'nd' è sorevivût alc, là che lis altris dôs oparis son ladis pierdudis scuasit dal dut.


== Bibliografie ==
Paolo Fedeli, Storia letteraria di Roma, Napoli, Ferraro, 2004
Ettore Paratore, Storia della letteratura latina, Bologne, Sansoni, 1957


== Leams esternis ==
Cornèlio Nepóte, treccani.it