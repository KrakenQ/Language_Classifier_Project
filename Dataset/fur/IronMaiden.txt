I Iron Maiden a son un grup musicâl heavy metal inglês formât a Londre intal 1975 dal bassist Steve Harris. 
A son considerâts un dai plui impuartants e influents grups dal gjenar e cun Saxon, Angel Witch, Samson, Def Leppard, Raven e Venom a fasin part dal New Wave of British Heavy Metal, une corint che i àn contribuît un grum, vendint plui di 100 milions di copiis totâls. 


== Sul principi ==
I Iron Maiden a son nassûts intal 1975 a Leyton, un cuartîr che al si cjate a Est di Londre. Harris al à cjapât il non dal cine The Man in the Iron Mask dal 1939, dulà che al si viôt l'imprest di torture clamât "Vergjine di fier".
Ai 14 di Avrîl dal 1980 al ven publicât il prin disc, Iron Maiden, cuntun bon preseament, e al scomence ancje il prin tour.
Cuntun gnûf organic, i Iron Maiden a scomencin lis regjistrazions dal secont album, publicât tal 1981 cul titul "Killers". Il disc al pant une impuartante maturazion tecniche e al si classificarà al dodisesim puest intes classifichis inglesis.
Cussì al scomence un gnûf tour mondiâl, e in chel moment alì al vignarà fûr il caratar ribel dal cjantant Paul DiAnno, che al doprave masse alcul e droghis, fintant che il grup lu licenzià. 


== La rivade di Dickinson ==
Dopo la partence di Di Anno, i Iron Maiden a scomencin a cirî un gnûf cjantant. Intun conciert cui Samson a viodin Bruce Dickinson, sorenomenât Bruce Bruce o Aid Raid Siren ("sirene di atac aeri"). Cussì i Maiden decidin di cjapâ chel lì e, dopo pôcs mês, a regjistrin il tierç disc, intitolât The Number of the Beast. L'album al presentà robis gnovis rispiet ai doi precedents, gracie soredut a la vôs di Bruce. Chel album achì al è considerât fra i plui grancj prodots intal contest dal metal. Compagn a tancj altris grups metal dal timp, ancje i Iron Maiden a forin acusats di jessi sataniscj,
ma a dispiet da lis acusazions, a scomencin il tour di The beast on the Road.


== Il sucés mondiâl ==
Rivâts insom cul tour, tal 1984 a van ducj a lis Bahamas cuntun gnûf baterist, Nicko McBrian, e a fâsin un altri disc, clamât Piece of Mind. Chel album achì al risultarà vê cjançons plui melodichis, complessis e ricercjadis di chei di prime.
Simpri a lis Bahamas, i Iron Maiden e completaran Powerslave, la cuinte opare dal cuintet. Ancje chest album al ricevarà une vore di compliments e al tornarà a palesâ un caratar dûr ma conservant lis carateristichis "progressive metal" dal precedent Piece of Mind. I singui "Aces High" e "2 Minutes to Midnight", cun "The Rime of the Ancient Mariner", a vignaràn calcolâts di classics de storie dal grup e a saràn sunâts intai concierts cetantis voltis.


== I agns novante ==
A la fin dal "Real Live Tour", Dickinson al disarà di volê molâ la band. Cussì il grup al tache a cirî un gnuf cjantant. Dopo une schirie di provis, a cjolaran Blaze Bayley, zovin dai Wolfsbane che cun lui a fasaran doi discs: "The X factor" e "Virtual XI".
Sul finî dai agns novante, par colpe dai bruts risultâts, a mandaran vie Blaze Bayley e a tornaran a cjoli cun lôr Bruce Dickinson.


== Dal doimil a vuê ==
Dopo l'ultin tour, i Maiden a tornaran a regjistrà in pôc timp un gnuf album cun Bruce, clamât Brave New World. Cualchi timp dopo di chest album, a 'nt publicaran altris doi clamâts Dance of Death e A matter of life and Death e ai 16 di Avost dal 2010 il disc The Final Frontier. L'album al si è palesât une vore bon, cun tantis venditis e recensions buinonis da la critiche. Dacîs di chest lavôr dai Maiden al è tacât il "The Final Frontier Tour" che al è passât ancje par Codroip ai disesiet di Avost dal 2010.


== Formazion ==
Steve Harris - bas (1975 - vuê)
Dave Murray - ghitare eletriche (1976 - vuê)
Adrian Smith - ghitare eletriche (1980 - 1990, 1999 - vuê)
Janick Gers - ghitare eletriche (1990 - vuê)
Bruce Dickinson - vôs (1981 - 1993, 1999 - vuê)
Nicko McBrain - batarie (1982 - vuê)