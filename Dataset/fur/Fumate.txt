La fumate nol è altri che un nûl che al è logât a une altece minime o propite parsore de superfcie de Tiere, formade di piçulis gotis di aghe in sospension. Al è un dai fenomens atmosferics che plui influence la mobilitât
Come fenomeni meteorologjic, o fevelin di fumate cuant che che un nûl si à formât in conseguence di une pression atmosferiche relativementri alte, in presence di a vonde umiditât e cence aiar. Chestis trê condizions a fasin in mût che la la formazion e la permanence de fumate e sedi plui comun intes zonis planis e bassis. In chestis zonis cun di plui spes si cjatin roiis e lûcs di racuelte di aghe, che a casin alte umiditât e duncje a favorissin ancjemò di plui la fumate. La formazion e capite in dutis lis stagjons, ma a durin a vonde dome in unvier. 
I principâi efiets de fumate che no si jeve ma reste a son:

Stabilizazion des temperaduris ambientâls su nivei bas, ancje sot dai 0 °C, cussì che no si verifichin plui la alternance di temperadure tra dì e gnot.
Diminuzion de visibilitât, che e je ridusude tai câs estrems a dome dîs metris.
Aument dai efiets negatîfs dal incuinament atmosferic, pe mancjance di ventilazion.
Aument sensibil de sensazion di frêt.La mancjance di visibilitât rint plui dificilis o a voltis imposibii i traspuarts stradâl, il trafic aereo e maritim, cun conseguencis impuartantis ancje pe economie; la valutazion sbaliade des distancis, plui frecuente in câs di fumate a bancs, e je cause di incidents ancje grâfs.
In Friûl la fumate e je presint inte plane, aumentant di intensitât lant viers ovest, a cause ancje des tantis roiis che si cjatin inte Basse. Fumate a bancs si dîs ancje cenglon. In Italie la zone cun maiôr frecuence e intensitât di fumate e je la Planure Padane e in particolâr lis zonis tra Mantue, Ferrare, Rovigo e Padue, tant che la autostrade A13 che passe par chei puescj e je stade la prime a sperimentâ une segnaletiche anti fumate.