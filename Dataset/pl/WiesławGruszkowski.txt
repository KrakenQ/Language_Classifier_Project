Wiesław Gruszkowski (ur. 15 lutego 1920 we Lwowie, zm. 7 września 2018) – polski architekt i urbanista, profesor Politechniki Gdańskiej.


== Życiorys ==
Studia architektoniczne rozpoczął w 1938 na Wydziale Architektury Politechniki Lwowskiej, po przerwie wojennej ukończył w 1947 na Politechnice Gdańskiej. Po przyjeździe do Gdańska w czerwcu 1945 brał czynny udział w odbudowie zrujnowanego miasta i odtworzeniu jego historycznego kształtu. W latach 50. był głównym architektem województwa gdańskiego. Potem wieloletni wykładowca Politechniki Gdańskiej. Autor wielu publikacji naukowych dotyczących ładu przestrzennego oraz wydawnictw popularnonaukowych. Członek honorowy Towarzystwa Urbanistów Polskich.
Specjalności: odbudowa miast i rewaloryzacja miast. Doktorat w 1976, od 1989 profesor tytularny. W latach 1985–1989 dziekan Wydziału Architektury Politechniki Gdańskiej. W latach 1949–1955 projektant i główny urbanista Biura Projektowo-Badawczego Budownictwa „Miastoprojekt” w Gdańsku, w latach 1955–1958 główny architekt województwa gdańskiego, w latach 1958–1973 kierownik Wojewódzkiej Pracowni Urbanistycznej w Gdańsku, w latach 1973–1978 generalny projektant planu aglomeracji gdańskiej.
W 2012 roku ukazał się album „Ruiny. Fotografie Wiesława Gruszkowskiego”, za który został nominowany do Nagrody Miasta Gdańska w Dziedzinie Kultury „Splendor Gedanensis”. 15 marca 2013 otrzymał decyzją kapituły nagrodę „Splendor Splendorów” przyznaną w związku z 40. rocznicą istnienia nagrody.
W 2015 roku przekazał do  Muzeum II Wojny Światowej polską flagę, pamiątkę rodzinną ze Lwowa.
Mieszkał w Sopocie. 13 września 2018 został pochowany na cmentarzu komunalnym w Sopocie (kwatera E4-6-6).


== Wybrane opracowania książkowe ==
Wspomnienia z odbudowy Głównego Miasta (1978, wraz z Izabellą Trojanowską, Wydawn. Morskie, Gdańsk)
Planowanie przestrzenne miast portowych (1992, wspólnie z Bohdanem Szermerem, Stanisławem Tomaszkiem, Ośrodek Informacji Technicznej i Ekonomicznej w Budownictwie, 1964)
Historia sztuki (2005, Wydawnictwa Wszechnicy Warmińskiej)
Zarys historii urbanistyki (1989, Wydawnictwo UG, ​ISBN 83-7017-376-4​, 9788370173760)
Gdańsk townhouse of the 21th century (2006, Urząd Miejski w Gdańsku)
Ruiny. Fotografie Wiesława Gruszkowskiego (2012, Wydawnictwo VIA Toruń)


== Przypisy ==


== Linki zewnętrzne ==
Prof. dr inż. Wiesław Gruszkowski, [w:] baza „Ludzie nauki” portalu Nauka Polska (OPI) [online] [dostęp 2012-12-06] .