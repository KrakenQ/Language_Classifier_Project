Prawosławne seminarium duchowne w Chełmie – prawosławne seminarium duchowne działające w latach 1875–1915 w Chełmie.


== Historia ==
Seminarium duchowne zostało otwarte w 1875 z inicjatywy arcybiskupa chełmskiego i warszawskiego Leoncjusza. Jego powstanie miało miejsce w roku ostatecznej kasaty ostatniej unickiej administratury w Imperium Rosyjskim – diecezji chełmskiej i wpisywało się w antyunickie i rusyfikacyjne działania arcybiskupa na ziemiach zaboru rosyjskiego. Szkoła zajęła obiekty po seminarium unickim. Już w roku następnym seminarium ukończył pierwszy rocznik absolwentów w liczbie 28 osób. Za prawidłowe funkcjonowanie placówki odpowiedzialny był biskup lubelski, wikariusz eparchii chełmsko-warszawskiej.
Już siedem lat po otwarciu szkoły arcybiskup Leoncjusz zdecydował o wzniesieniu nowej siedziby seminarium. Grunt pod budowę (działka o powierzchni 6,5 ha) wykupiono w 1882 od mieszczan Kiwińskiego i Skibińskiego oraz rodziny Czaplińców. Prace budowlane zakończono we wrześniu 1890. W seminarium mieszkało i kształciło się 300 alumnów, którzy mieli następnie działać na terytorium ziemi chełmskiej i uczestniczyć w umacnianiu prawosławia w regionie, co było zarazem elementem akcji rusyfikacyjnej prowadzonej przez carat. Budynek seminarium był obiektem nowoczesnym: zainstalowano w nim kanalizację, wodę bieżącą i centralne ogrzewanie. Wychowankowie szkoły zamieszkiwali na trzecim piętrze, drugie zajmowały sale lekcyjne i biblioteka, pierwsze zaś aula i gabinet rektora. W tylnej części obiektu zlokalizowano kaplicę św. Leoncjusza.
Kształcenie w chełmskim seminarium trwało sześć lat. Do 1882 w kadrze pedagogicznej szkoły dominowali duchowni przybyli przed 1875 z Galicji, byli unici, którzy przyjęli prawosławie w czasie likwidacji diecezji chełmskiej. Następnie do Chełma zaczęli przyjeżdżać wykładowcy narodowości rosyjskiej, którzy ostatecznie zdominowali kadrę szkoły.
Słuchacze chełmskiego seminarium pochodzili z zachodnich guberni Imperium Rosyjskiego (ziemie ukraińskie i białoruskie) i po ukończeniu szkoły z reguły podejmowali pracę duszpasterską w miejscu pochodzenia, rzadziej w eparchii chełmsko-warszawskiej, a następnie chełmskiej.
W 1914, po wybuchu I wojny światowej, w budynku seminarium rozmieszczono rosyjski szpital wojskowy. Rok później prawosławne duchowieństwo Chełma, w tym personel szkoły, opuściło miasto, udając się na bieżeństwo. Po zakończeniu działań wojennych seminarium nie wznowiło działalności. Kontynuatorem prac szkoły było po I wojnie światowej seminarium prawosławne w KrzemieńcuPrawosławne seminarium duchowne zostało na nowo otwarte w Chełmie w 1943, dzięki staraniom arcybiskupa chełmskiego i podlaskiego Hilariona (Ohijenki) i przy wsparciu niemieckich władz okupacyjnych. Działało do 1944, przyjmując wyłącznie kandydatów narodowości ukraińskiej.


== Kadra zarządzająca placówką ==


=== Rektorzy ===
Hipolit Krynicki, 1875-przed 1889
Michaił Dobrianski, przed 1889
Gedeon (Pokrowski), 1889-1891
Klemens (Wiernikowski), 1891-1892
Tichon (Biełławin), 1892–1897
Eulogiusz (Gieorgijewski), 1897-1903
Dionizy (Waledyński), 1902-1911
Warłaam (Nowgorodski), 1911-1914
Serafin (Ostroumow), 1914-1916
Semen Smereka, 1943-1944 (po reaktywacji szkoły).


=== Inspektorzy ===
Nikifor Laborinski, 1880-do 1887.
Włodzimierz (Sokołowski-Awtonomow), 1887
Serafin (Mieszczeriakow), 1888
Klemens (Wiernikowski), 1890-1891
Antoniusz (Sieriedonin), 1892—1893
Arseniusz (Timofiejew), 1893-1896
Beniamin (Kazanski), 1897-1898
Dionizy (Waledyński), 1901-1902
Sebastian (Wiesti), 1903-1906
Eleuteriusz (Bogojawleński), 1906-1909
Warłaam (Nowgorodski), 1909-1911
Smaragd (Łatyszenko), 1911-?


== Związani z seminarium ==


=== Wykładowcy ===
Antoni (Chrapowicki), późniejszy pierwszy zwierzchnik Rosyjskiego Kościoła Prawosławnego poza granicami Rosji, wykładowca seminarium w latach 1886-1887
Antonin (Granowski), późniejszy zwierzchnik Żywej Cerkwi, wykładowca w latach 1897-1898
Mychajło Kobryn (Michaił Kobrin), ukraiński teolog, wykładowca w latach 1899-1915 (był również absolwentem seminarium)
Daniel (Troicki), późniejszy arcybiskup briański, wykładowca seminarium w latach 1913-1915
Sofroniusz (Smirnow), późniejszy przełożony Ławry Świętogórskiej, w 2008 kanonizowany, spowiednik seminarzystów po 1885


=== Absolwenci ===
Ambroży (Gudko), późniejszy misjonarz na Ałtaju i w Korei, następnie biskup sarapulski, w 1999 kanonizowany
Bazyli Martysz, późniejszy misjonarz na Alasce i naczelny kapelan polskich żołnierzy wyznania prawosławnego w latach 1919-1934, kanonizowany w 2003
Flawian (Dmitrijuk), późniejszy biskup swierdłowski
Innocenty (Sokal), późniejszy biskup smoleński
Ireneusz (Bekisz), metropolita całej Ameryki i Kanady
Jan Kowalenko, polski duchowny prawosławny
Leoncjusz (Stasiewicz), mnich prawosławny, w 2000 kanonizowany
Makary (Oksijuk), późniejszy wykładowca Kijowskiej Akademii Duchownej, metropolita warszawski i całej Polski w latach 1951–1960
Neofit (Osipow), mnich prawosławny, w 2000 kanonizowany
Onufry (Gagaluk), późniejszy arcybiskup kurski, w 1993 kanonizowany
Mykoła Malużynski, ukraiński teolog prawosławny, wykładowca odnowionego seminarium w 1943
Roman Miedwiedź, duchowny prawosławny, kanonizowany w 2000
Ołeh Milkow, ukraiński teolog prawosławny, wykładowca odnowionego seminarium w 1943


== Przypisy ==