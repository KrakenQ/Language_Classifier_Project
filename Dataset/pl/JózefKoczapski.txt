Józef Koczapski (zm. 20 maja 1972 w Bączalu Dolnym) – polski rzeźbiarz, snycerz i stolarz związany z Podkarpaciem.


== Życiorys ==
Mieszkał i tworzył na ziemi przemyskiej, która od wieków stanowiła dom i ostoję dla wielu kultur i wyznań. W swojej twórczości inspirował się motywami związanymi z katolicyzmem rzymskim, grekokatolicyzmem i prawosławiem. Nawiązywał do folkloru i sztuki ludowej społeczności bojkowskich, huculskich i pogórzańskich.


=== Prywatnie ===
Wywodził się z artystycznie płodnej rodziny, jego bliski krewny Kazimierz Koczapski również trudnił się rzeźbiarstwem sakralnym, był wykonawcą m.in. ołtarzy bocznych w kościele Salezjanów w Przemyślu autorstwa Mario Ceradiniego.
Zmarł nagle w przeddzień uroczystości Zesłania Ducha Świętego na plebanii w Bączalu Dolnym koło Jasła w trakcie wykonywania zleconych mu przez miejscowego proboszcza ks. Stanisława Czernieca inwestycji rzeźbiarskich i wykończeniowych wewnątrz tamtejszego kościoła parafialnego pod wezwaniem Imienia Maryi. Wraz z żoną Łucją z Lewkowiczów Koczapską (1922–1974) spoczywa w rodzinnym grobowcu na Cmentarzu Głównym w Przemyślu.


== Dorobek artystyczny (lista niepełna) ==
Projektant i wykonawca licznych koncepcji okresu powojennego związanych ze sztuką sakralną na terenie metropolii przemyskiej (głównie archidiecezja przemyska i diecezja rzeszowska). Po pozytywnym zaopiniowaniu pierworysów przez Komisję Artystyczną i Liturgiczną Kurii Przemyskiej stworzył m.in.:

nastawę ołtarza głównego, boazerie i ławy kościelne w kościele św. Stanisława Biskupa w Jaśle (1962),
nastawę ołtarza głównego w kościele Niepokalanego Serca NMP w Budach Łańcuckich, proj. inż. W. Dayczak (1964),
elementy ołtarza głównego w kościele NMP Królowej Polski w Hermanowicach,
ambonę i lichtarz pod paschał w kościele Imienia Maryi w Bączalu Dolnym (1970) oraz boazerie ścienne (zmarł w trakcie tworzenia).


== Zobacz też ==
parafia św. Mikołaja i Imienia Maryi w Bączalu Dolnym,
sztuka sakralna.


== Przypisy ==