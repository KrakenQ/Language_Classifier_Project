Alcazar – szwedzki zespół muzyczny grający muzykę disco założony w 1998 roku.


== Historia zespołu ==


=== 1998-02: Początki zespołu i Casino ===
Zespół Alcazar został założony w 1998 roku przez troje wokalistów: Andreasa Lundstedta, Tess Merkel i Annikafiore Kjaergaard. W 1999 roku wokaliści nagrali i wydali swój debiutancki singiel „Shine On”, zaś rok później ukazała się ich druga piosenka promocyjna – „Ritmo del amor”. W 2001 roku ukazał się ich kolejny singiel – „Crying at the Discoteque”, który trafił do pierwszej dwudziestki list przebojów w wielu krajach, w tym m.in. w Belgii, Niemczech, Finlandii, Holandii, Austrii i we Włoszech, a także w notowaniu europejskim. W październiku tego samego roku premierę miał ich debiutancki album studyjny zatytułowany Casino, zaś w listopadzie ukazał się ich nowy singiel – „Sexual Guarantee”. Piątym i ostatnim singlem promującym płytę został utwór „Don’t You Want Me” wydany w 2002 roku będący coverem przeboju The Human League o tym samym tytule z 1981 roku.


=== 2003-05: Alcazarized i przerwa w działalności ===

W grudniu 2002 roku do składu zespołu dołączył Magnus Carlsson, ówczesny chłopak Lundstedta. Na początku 2003 roku zespół wziął udział w krajowych eliminacjach eurowizyjnych Melodifestivalen 2003, do których zgłosił się z utworem „Not a Sinner, Nor a Saint”. Pod koniec lutego wokaliści wystąpili w drugim półfinale selekcji i zakwalifikowali się rundy tzw. drugiej szansy, z której awansowali do finału. 15 marca wystąpili podczas koncertu finałowego i zajęli ostatecznie trzecie miejsce. Singiel dotarł do pierwszego miejsca szwedzkiej listy przebojów. W maju ukazała się druga płyta studyjna zespołu zatytułowana Alcazarized, która była promowana przez singiel „Someday” wybrany na oficjalny motyw przewodni parady równości organizowanej w Sztokholmie w tym samym roku, a także przez single: „Ménage à trois” i „Love Life”, a także świąteczny utwór „Here I Am” nagrany również w hiszpańskiej i japońskiej wersji językowej. 
W 2004 roku odbyła się premiera europejskiego wydania płyty Alcazarized, na której znalazł się m.in. singiel „This Is the World We Live In”, który dotarł do dziewiątego miejsca europejskiej listy przebojów oraz stał się jednym z największych przebojów w dorobku zespołu. Na nowej wersji płyty znalazł się także inny nowy singiel – „Physical”, który promował także pierwszy album kompilacyjny zespołu zatytułowany Dancefloor Deluxe. Na płycie znalazł się również m.in. drugi utwór promocyjny – „Start a Fire”. Podczas kręcenia teledysku do piosenki Kjærgaard złamała sobie stopę.

W 2005 roku wokaliści wydali swój nowy singiel „Alcastar”, z którym zakwalifikowali się do stawki konkursowej selekcji eurowizyjnych Melodifestivalen 2005. W lutym wystąpili jako pierwsi w kolejności w pierwszym półfinale eliminacji i dostali się do rundy tzw. drugiej szansy, z której z pierwszego miejsca awansowali do finału. 12 marca zaśpiewali podczas koncertu finałowego i zajęli w nim ostatecznie trzecie miejsce. Niedługo potem poinformowali o przerwie w działalności zespołu, a ze składu grupy odeszli Annika Kjærgaard i Magnus Carlsson.


=== 2007-13: Powrót na scenę i Disco Defenders ===
W maju 2007 roku zespół zagrał pierwszy po przerwie koncert w klubie gejowskim G-A-Y. W trakcie koncertu wokaliści zaprosili na scenę do gościnnego występu Linę Hedlund, która niedługo później na stałe dołączyła do składu grupy, zastępując Kjærgaard i Carlssona. W styczniu 2008 roku ukazał się ich pierwszy wspólny singiel „We Keep on Rockin’”, a w czerwcu – singiel „Inhibitions”. 
W 2009 roku zespół zgłosił się do udziału w krajowych eliminacjach eurowizyjnych Melodifestivalen 2009 z utworem „Stay the Night”. Na początku lutego wokaliści wystąpili w pierwszym półfinale selekcji i z pierwszego miejsca awansowali do finału, w którym zajęli ostatecznie piąte miejsce. W marcu wydali swój nowy album zatytułowany Disco Defenders, na którym znalazły się ich nowe utwory oraz single z pozostałych dwóch płyt. Płyta promowana była przez wydane wcześniej single „We Keep on Rockin’”, „Inhibitions” i „Stay the Night”, a także nowe single – „Burning” i „From Brazil with Love”. Oprócz tego, wokaliści wydali singiel zawierający ich wersję świątecznego przeboju „Last Christmas” z repertuaru zespołu Wham!.

W 2010 roku zgłosili się do udziału w eliminacjach eurowizyjnych Melodifestivalen 2010 z utworem „Headlines”. 20 lutego wystąpili w trzecim półfinale selekcji i awansowali do rundy tzw. drugiej szansy, w której przegrali „pojedynek” z Jessicą Andersson, przez co nie zakwalifikowali się do finału. W tym samym roku pojawili się gościnnie w utworze „Karma, Karma” nagranym z brytyjskim duetem Same Difference oraz wydanym na ich drugiej płycie studyjnej zatytułowanej The Rest Is History, a w 2011 roku razem z grupą Dream Beats nagrali singiel „Feel 4 You”. Niedługo później ponownie zawiesili działalność.


=== Od 2013: Ponowny powrót na scenę i nowe single ===
W 2013 roku wystąpili jako goście muzyczni w finale selekcji Melodifestivalen 2013, podczas którego zaśpiewali trzy swoje utwory: „Stay the Night”, „Alcastar” i „Not a Sinner, Nor a Saint”.
Po kilkuletniej przerwie w wydawaniu nowego materiału, w 2014 roku zespół nagrał singiel „Blame It on the Disco”, z którym zgłosił się do udziału w eliminacjach Melodifestivalen 2014. Pod koniec lutego wystąpili w czwartym półfinale selekcji i z pierwszego miejsca awansowali do finału, w którym zajęli ostatecznie trzecie miejsce. Na początku lipca ukazał się ich nowy singiel – „Good Lovin’”, który kilka dni później został wydany także na minipłycie z remiksami.
10 maja 2014 roku przedstawili wyniki głosowania szwedzkiej komisji jurorskiej i telewidzów w finale 59. Konkursu Piosenki Eurowizji organizowanego w Kopenhadze.
W 2020 roku weszli do Hall of Fame Melodifestivalen i wystąpili gościnnie podczas koncertu Drugiej Szansy Melodifestivalen 2020.


== Skład zespołu ==


=== Obecnie ===
Andreas Lundstedt (1998–2005, 2007–2011, od 2013)
Lina Hedlund (2007–2011, od 2013)
Tess Merkel (1998–2005, 2007–2011, od 2013)


=== Byli członkowie ===
Annikafiore Kjaergaard (1998–2005)
Magnus Carlsson (2002–2005)


== Dyskografia ==


=== Single ===
1999 – „Shine On”
2000 – „Ritmo del Amor”
2001 – „Crying at the Discoteque”
2001 – „Sexual Guarantee”
2002 – „Don't You Want Me”
2003 – „Not a Sinner, Nor a Saint”
2003 – „Ménage à trois”
2003 – „Someday”
2003 – „Love Life”
2004 – „This is the World We Live in”
2004 – „Physical”
2004 – „Here I Am”
2005 – „Alcastar”
2005 – „Start the Fire”
2008 – „We Keep on Rockin’”
2008 – „Inhibitions”
2009 – „Stay the Night”
2009 – „Burning”
2009 – „From Brazil with Love”
2009 – „Last Christmas”
2010 – „Headlines”
2014 – ”Blame it on tje Disco”
2014 – ”Good Lovin’”


== Przypisy ==


== Linki zewnętrzne ==
Oficjalna strona internetowa zespołu