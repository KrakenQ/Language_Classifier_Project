Den Ausnamzoustand, offiziell état de crise ass en aussergewéinleche Rechtszoustand mat deem d'Exekutiv (d'Regierung an de Groussherzog) ausnamsweis an temporär d'Muecht vun der Legislativ (d'Parlament, also d'Chamber) iwwerhëlt. Den Ausnamzoustand ass am Artikel 32 (4) vun der Lëtzebuerger Konstitutioun virgesinn.


== Prinzip ==
An Zäite vun enger internationaler Kris, enger realer Liewensbedroung fir en Deel oder fir déi ganz Bevëlkerung oder wéinst enger akuter Gefor duerch en Ugrëff op d'ëffentleche Sécherheet, kann den Ausnamzoustand ausgeruff gi well déi normal legislativ Prozedur ze schwéierfälleg ass an net mat der néideger Vitess an Effizienz reagéiere kann.
An deem Fall kann d'Regierung zesumme mam Grand-Duc fir all Situatioune Reglementer huelen, ënnert der Konditioun, datt d'Urgence festgestallt gouf, doduerch datt et der Chamber net méiglech ass an den normalen Delaien ze legiferéieren.
Dës Reglementer kënne bestoend Gesetzer ausser Kraaft setzen, se mussen awer néideg, adequat an am Verhältnes zu den Ziler sinn déi erreecht solle ginn. Se däerfen net géint d'Verfassung oder international Verträg verstoussen.
Den Ausnamzoustand kann net méi laang wéi zéng Deeg daueren, ausser e gëtt duerch e Vott vun der Chamber mat enger zwee Drëttel Majoritéit confirméiert; en ass awer op dräi Méint limitéiert.
All d'Reglementer déi opgrond vum Ausnamzoustand geholl goufen, sinn obsolet, soubal den Ausnamzoustand opgehuewe gouf. Wärend dem Ausnamzoustand kann d'Chamber net opgeléist ginn.


== Ausnamzoustand zu Lëtzebuerg ==
Beispiller wou et der Exekutiv erlaabt war, Reglementer ze huelen, entgéint der normaler legislativer Prozedur:

1915: Éischte Weltkrich;
1935: Ausdeenung vun der Exekutiv a Wirtschaftsfroen;
1937: Ausdeenung vun der Exekutiv;
1938: Ausdeenung vun der Exekutiv;
1939: Ausdeenung vun der Exekutiv;
1946: Ausdeenung vun der Exekutiv a Wirtschaftsfroen;
1977: Ausdeenung vun der Exekutiv a Finanz- a Wirtschaftsfroen;
2020: COVID-19-Pandemie zu Lëtzebuerg,.


== Referenzen an Notten ==