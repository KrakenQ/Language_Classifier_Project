Merkur je slovensko tehnično trgovsko podjetje. Ponuja izdelke za opremo doma, izdelke »naredi sam«, elektrotehnične, metalurške, gradbene in profesionalne tehnične izdelke. 
Merkurjeva mreža obsega 23 trgovskih centrov, 15 franšiznih prodajaln in spletno trgovino.


== Zgodovina ==

Začetek Merkurja je bil leta 1896, ko je trgovec in industrialec Peter Majdič v Celju odprl majhno trgovino. Poimenoval jo je po rimskem bogu Merkurju, zaščitniku trgovcev. Po nekaj letih je odprl tudi podružnico v Kranju, svojem rojstnem mestu. Peter Majdič je že od začetka izpostavljal kakovostne izdelke in storitve, kar je še danes temelj Merkurjevega poslanstva. Kakovost je izkazoval tudi z lastno trgovsko znamko »Merkur – prima kvaliteta«.
Po 2. svetovni vojni je imel Merkur približno dvajset zaposlenih, nato pa se je hitro širil in postal vodilni tehnični trgovec na Gorenjskem. Sprva so bile to manjše prodajalne, ki so bile med ljudmi znane kot »železnine«, prodaja je v njih potekala prek pulta. V 70. letih so se odprle prve samopostrežne veleblagovnice, pridružila se je ponudba za dom, mreža sodobnih trgovskih centrov pa se je postopoma razvila po vsej Sloveniji.
Ob koncu sedemdesetih let 20. stoletja se je podjetje z več kakor petsto zaposlenimi specializiralo za veleprodajo, maloprodajo in izvozno dejavnost ter take oblike prodaje ohranilo vse do danes. Po letu 1980 se je za podjetje začelo obdobje širitve maloprodajne mreže na domačem trgu, izgradnje skladiščnih in logističnih zmogljivosti. Ob razpadu enotnega trga nekdanje Jugoslavije si je Merkur s še hitrejšim razvojem prodajne mreže, ustanovitvijo hčerinskih podjetij v tujini in močnimi povezavami z industrijo in gradbeništvom pridobil vodilno pozicijo na domačem trgu. Po letu 1990 se je podjetje preoblikovalo v javno delniško družbo, katere delnice so se leta 1998 uvrstile v redno trgovanje na ljubljanski borzi. 
Leta 2010 je podjetje razglasilo insolventnost in začelo s postopkom prisilne poravnave. Finančno prestrukturiranje je potekalo do leta 2014, ko je bila potrjena ponovna prisilna poravnava. Tedaj je bila Merkurjeva trgovska dejavnost v Sloveniji prenesena na novoustanovljeno podjetje Merkur trgovina, d.d.


== Prodajni program ==
Merkurjev prodajni program sestavlja več kakor 900 skupin blaga s približno 150.000 izdelki. Skupine blaga so združene v naslednje strateške programe: 

metalurški izdelki
gradbeni material in les
tehnični izdelki
energetika in inštalacije
izdelki za široko potrošnjo
kemija in papirBIVA, MTECH in MQ so Merkurjeve lastne blagovne znamke.


== Viri ==
Povzeto z uradnih strani družbe Merkur:

Prodajni program: http://www.merkur.si/vsebine/spletni_center/o_podjetju/prodajni_program/


== Zunanje povezave ==
Spletni center Merkur