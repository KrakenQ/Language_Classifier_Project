Romregatta (tysk Rumregatta) er en kapsejlads for sejlskibe i Flensborg. Regattaen arrangeres hvert år i weekenden efter Kristi Himmelfart på Flensborg Fjord. Den regnes med mere end 100 gaffelsejlere for Nordens største kapsejlads med traditionelle sejlskibe. En stor del af dem samles dagen før regatten i Sønderborg for at sejle ind til Flensborg i samlet trop. Fidusen ved regattaen er, at det er ikke førstepladsen, men andenpladsen, der kåres som vinderen af løbet. Andenpladsen belønnes med et 5 liter flaske original flensborgsk rom fra romhuset Johannsen.  
Regattaens navn minder om Flensborgs historie som handelsby i 1700- og 1800-tallet, hvor byens skibe sejlede til de danske kolonier i Vestindien, hvor de hentede rørsukker, tobak og rom. Regattaen handler altså både om at sejle, men også om at minde om byens tradition for at fremstille rom.
I byen selv er der weekenden efter Kristi Himmelfart marked med fest og gøgl. Kapsejladsen arrangeres af Museumshavns forening i Flensborg.


== Eksterne henvisninger ==

Romregatta (tysk)