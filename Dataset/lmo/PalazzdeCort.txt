El Palazz de Cort (ciamaa cognossuu 'me Palazz in Brovett Vegg; in italian: Palazzo Reale) a l'è on palazz del center de Milan, in de la piazza del Domm.
Per secoii a l'è staa el center del governa de la citaa: l'è staa la residenza di duca, di governador spagnoeu e austriegh, del vis-re del Regn d'Italia napoleonegh e de quell del Lombard-Venet. Fina al 1919 a l'era staa ona residenza anca di re d'Italia, per poeu passà in di man de la ministrazzion comunal. Al dì d'incoeu a l'è sede de moster artistegh e olter event colturai.
L'è staa faa su in del Medioev, ma incoeu el gh'ha on aspett neoclassegh, dovuu al restavor faa del Giuseppe Piermarini a partì del 1773: del palazz vegg el resta apena el campanin de la gesa de San Gotard in Cort.