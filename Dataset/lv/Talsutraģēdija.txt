Talsu traģēdija bija nelaimes gadījums, kas notika 1997. gada 28. jūnijā Talsos Valsts ugunsdzēsības un glābšanas dienesta svētku laikā, kad, 19 metru augstumā lūstot un krītot autopacēlāja grozam, dzīvību zaudēja deviņi bērni.1997. gada 28. jūnijā Talsos Iekšlietu ministrija rīkoja ugunsdzēsēju svētkus. Svētkos piedalījās arī pacēlājs, kas bija novietots uz automašīnas "Kamaz". Ar pacēlāju bija paredzēts pacelt bākugunis, kas simbolizētu svētku lāpu. Pretēji tam pacēlāja grozs tika izmantots, lai paceltu cilvēkus apmēram 30 metru augstumā, lai viņi varētu apskatīt pilsētas panorāmu. Pacēlāja ekspluatācijas noteikumi paredzēja, ka pacēlāja grozā vienlaicīgi var atrasties līdz četriem pieaugušiem cilvēkiem, bet svētku laikā tajā ļāva iekāpt lielākam cilvēku skaitam.Pēdējā pacēlāja pacelšanas gadījumā grozā atradās 22 cilvēki, no kuriem vairākums bija bērni. Apmēram 19 metru augstumā pacēlāja strēle, neizturot papildus slodzi, sāka lūst un grozs no liela augstuma nokrita uz asfalta. Kopumā dzīvību zaudēja 9 bērni.
Pēc Talsu traģēdijas no amata atkāpās tā brīža iekšlietu ministrs Dainis Turlais. Autopacēlāja šoferus Vilni Griķi un Igoru Ivanovu tiesa atzina par vainīgiem nonāvēšanā aiz neuzmanības, smagu miesas bojājumu nodarīšanā, kas sodāma ar reālu brīvības atņemšanu, taču viņiem piemēroja Amnestijas likumu un atbrīvoja no turpmākās reālas soda izciešanas cietumā. Talsu ugunsdzēsības un glābšanas dienesta priekšnieks Pēteris Bekmanis un inspektors Modris Keisels, kā arī VUGD priekšnieka vietnieks Pāvels Zagorskis tika apsūdzēti nolaidībā. Kurzemes apgabaltiesa Bekmani un Keiselu attaisnoja. Zagorskim piesprieda brīvības atņemšanu uz trim gadiem nosacīti ar pārbaudes laiku uz diviem gadiem. Vēlāk tiesā tika iesniegtas vairāk kā desmit prasības par morālā kaitējuma kompensēšanu.Talsu traģēdijas vietā ir novietots tēlnieka Ojāra Feldberga piemineklis "Dzīvības aplis, nāves ēna". Piecus Talsu slimnīcas ārstus, kuri 1997. gada 28. jūnijā glāba dzīvības traģēdijas upuriem, apbalvoja ar Triju Zvaigžņu ordeni.


== Atsauces ==


== Ārējās saites ==
Talsu traģēdija — ir.lv Dzīvie šķirkļi[novecojusi saite]