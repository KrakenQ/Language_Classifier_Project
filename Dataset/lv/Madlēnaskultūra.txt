Madlēnas kultūra (franču: Magdalénien) ir vēlā paleolīta kultūra Rietumeiropā, kas tiek datēta ar 17 000 līdz 12 000 BP, pēdējā ledus laikmeta beigu posmā. Tā nosaukumu ieguvusi no Madlēnas grotas, kas atrodas Vézère ielejā, Tusakas komūnā, Dordoņas departamentā, Francijā. Madlēnas kultūra pazīstama pēc alu zīmējumiem un atrastajiem kaula un krama darbarīkiem. Starp medījamajiem dzīvniekiem dominēja zirgi, ziemeļbrieži, mamuti, vērši.
Tipoloģiski Madlēnas kultūru iedala sešās fāzēs. Agrākās fāzes raksturo dažādu proporciju griežņi un kasīkļi. Vidējās fāzēs parādās mikrolītiski komponenti (daļēji atšķirīgi zoboti mikrolīti). Pēdējās fāzes raksturo vienpusējās (5. fāze) un divpusējās (6. fāze) harpūnas, kas veidotas no kaula, raga vai ziloņkaula.
Madlēnas kultūras beigās akmens apstrādes tehnoloģija rāda izteiktu virzību uz mikrolītismu. Bez krama rīkiem Madlēnas kultūra ir labi zināma ar rūpīgi apstrādātajiem kauliem, ragiem un ziloņkaulu, kuriem bija gan funkcionāla, gan estētiska nozīme. Pārvietojamo mākslas objekti bija zižļi, statuetes, komplicēti gravētas sviežamsmailes, kā arī personālās greznumlietas: jūras gliemežvāki, caurdurti gaļēdāju zobi (parasti kā kaklarotas) un fosilijas.
Gliemežvāki un fosilijas, kas atrastas Madlēnas kultūras vietās, ļauj relatīvi precīzi uzzināt par to izcelsmes vietām. Tas ļāvis apstiprināt hipotēzi par Madlēnas kultūru kā mednieku—vācēju sabiedrību un iespējamiem tirdzniecības ceļiem. Ir saglabājušies daudzi alu gleznojumi, kas tiek saistīti ar Madlēnas kultūru. Spānijas ziemeļos Altamiras alā, kurā atklāti krāšņi dzīvnieku zīmējumi, izrakumos atrastie objekti tiek datēti arī ar Madlēnas kultūras sākuma periodu.
Līdz 20. gadsimta beigām par Madlēnas kultūras agrāko fāzi uzskatīja Badegulas kultūru, bet tagad tā ir atdalīta kā atsevišķa kultūra. Agrākās Madlēnas kultūras vietas visas ir atrastas Francijā. Epigravetes kultūra bija cita līdzīga kultūra tajā pašā laikā Itālijā, Rumānijā un Moldāvijā. Madlēnas kultūras pēdējās fāzēs sākās ziemeļrietumu Eiropas apdzīvošana pēc pēdējā leduslaikmeta maksimuma.
Ziemeļspānijā un Francijas dienvidrietumos Madlēnas kultūru aizstāja Azilijas kultūra. Savukārt zonā, kur atkāpās ledājs, no Ziemeļfrancijas līdz Polijai izveidojās Hamburgas kultūra.