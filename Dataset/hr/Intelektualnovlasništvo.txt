Intelektualno vlasništvo je skupni naziv za subjektivna prava na intelektualnim tvorevinama kao nematerijalnim dobrima i u svezi s njima. Obuhvaća autorsko i srodna prava, te prava industrijskog vlasništva.  Zaštitom intelektualnog vlasništva potiče se kreativnost, ali i gospodarske djelatnosti. 
Zaštita intelektualnog vlasništva je jedna od najharmoniziranijih pravnih područja. Zakoni o zaštiti intelektualnog vlasništva u većini država svijeta slijede ista načela i razlikuju se samo u nijansama. Nekoliko međunarodnih ugovora uređuje međudržavne aspekte pri zaštiti intelektualnog vlasništva. Važnost intelektualnog vlasništva u modernom društvu je potvrđena postojanjem Svjetske organizacije za intelektualno vlasništvo (WIPO) sa sjedištem u Ženevi koja djeluje kao specijalizirana ustanova Ujedinjenih naroda.


== Autorska i srodna prava ==

Autorsko pravo je pravo koje uživaju stvaratelji (autori) književnih, znanstvenih i umjetničkih djela (autorska djela), a koje im daje isključivo pravo korištenja ili odobravanja drugima korištenja svog djela, a uključuje i sustav zaštite tih prava. 
Srodna prava odnose se na prava i sustav pravne zaštite umjetničkog izražaja, te zaštite organizacijskih, poslovnih i financijskih ulaganja u izvođenje, proizvodnju, distribuciju i radiodifuziju autorskih djela, a obuhvaćaju:

prava umjetnika izvođača na njihovim izvedbama;
prava proizvođača fonograma na njihovim fonogramima;
prava filmskih producenata (proizvođača videograma) na njihovim videogramima;
prava organizacija za radiodifuziju na njihovim emitiranjima;
prava nakladnika na njihovim izdanjima;
prava proizvođača baza podataka na njihovim bazama podataka.


== Industrijsko vlasništvo ==

Industrijsko vlasništvo je skupni pojam koji obuhvaća prava kojima proizvođači štite od konkurenata svoje poslovne interese, položaj na tržištu i sredstva uložena u istraživanje, razvoj i promociju. Industrijsko vlasništvo obuhvaća  patente, žigove (zaštitne znakove), industrijski dizajn, oznake zemljopisnog podrijetla i oznake izvornosti, topografiju poluvodičkih proizvoda.