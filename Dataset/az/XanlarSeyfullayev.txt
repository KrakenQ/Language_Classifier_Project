Seyfullayev Xanlar Qurban oğlu — Texnika elmləri doktoru, professor (1985), Ukrayna İnşaat Akademiyasının akademiki (1996), AzİMETİ-nin fəxri doktoru (2009),  Azərbaycan İnşaat və Memarlıq Elmi-Tədqiqat İnstitutunun “Normativ sənədlərin elmi-texniki ekspertizası” şöbəsinin müdiri


== Həyatı ==
Seyfullayev Xanlar Qurban oğlu  5 mart 1941-ci ildə Azərbaycan Respublikasının Lerik rayonunda anadan olmuşdur.
Orta məktəbi bitirdikdən sonra 1958-ci ildə Azərbaycan Politexnik İnstitutuna daxil olmuş və 1963-cü ildə “İnşaat” fakultəsinin “Sənaye və mülki tikinti” ixtisası üzrə təhsilini fərqlənmə diplomu ilə bitirmişdir. İnstitutu bitirdikdən sonra 1964-cü ildə həmin institutun aspiranturasına daxil olmuş, təhsilini başa vurduqdan sonra 1967-ci ildə “İnşaat konstruksiyaları, bina və qurğular” ixtisası üzrə Azərbaycan Politexnik İnstitutunda dissertasiya müdafiə edərək, texnika elmləri namizədi elmi dərəcəsini almış, sonra, 1975-ci ilə qədər institutun “Materiallar müqaviməti” kafedrasında assistent, baş müəllim və dosent vəzifələrində çalışmışdır.
1975-1992 - ci illərdə Azərbaycan İnşaat Mühəndisləri İnstitutunun “Dəmir-beton konstruksiyaları” kafedrasının  dosenti və professoru olmuşdur. Eyni zamanda 1985-ci ildə Moskvada “İnşaat konstruksiyaları Mərkəzi Elmi-Tədqiqat institutunda” (ЦНИИСК им. Кучеренко) “İnşaat mexanikası” ixtisası üzrə “Dəyişən qalınlıqlı və əyrilikli yatıq qabıqların və lövhələrin qovuşma məsələləri” mövzusunda dissertasiya müdafiə edərək texnika elmləri doktoru alimlik dərəcəsinə layiq görülmüşdür.


== Fəaliyyəti ==
X.Q. Seyfullayev 1993-2012-ci illərdə Azərbaycan Memarlıq və  İnşaat Universitetində “Dəmir-beton və daş konstruksiyaları” və sonradan “İnşaat konstruksiyaları” kafedralarına rəhbərlik etmişdir. Bu 20 il ərzində Xanlar müəllim inşaat konstruksiyalarının “Nazikdivarlı fəza konstruksiyalarının statika, dinamika və dayanıqlığı” istiqamətində respublikada elmi məktəb yaratmışdır.
Elmdə uğurla addımlar atan texnika elmləri doktoru, professor Xanlar Qurban oğlu Seyfullayev 1985-ci ildə Moskva şəhərində keçmiş SSRİ-nin ən qabaqcıl elm ocağı sayılan Moris Torez adına xarici dillər institutunda fransız dilində kurslar keçdikdən sonra Tunis Respublikasının “Milli mühəndislər ali məktəbi”ndə 1990-cı ilin axırınadək professor vəzifəsində uğurla çalışmış və yerli kadrların hazırlanmasında çox işlər görmüşdür. Ölkəmizi xaricdə layiqincə təmsil edən Xanlar müəllim işlədiyi dövr ərzində fransız dilində “Dəmir-beton konstruksiyaları” fənnindən dörd dərs vəsaiti yazmışdır. O, 100-dən çox elmi məqalə, dərslik və dərs vəsaitlərinin müəllifidir. Onun rəhbərliyi altında 20 nəfərə qədər elmlər namizədi alimlik dərəcəsi almışdır. Onların içərisində Sudan, Konqo, İran, Rusiya və başqa ölkə vətəndaşları, həmçinin  Universitetin müəllim heyəti də vardır.
Dəfələrlə keçmiş SSRİ-nin müxtəlif  şəhərlərində (Moskva, Rostov, Kutaisi, Tbilisi, Xarkov, Kiyev, Leninqrad və s.) qabıqlar nəzəriyyəsinə həsr olunmuş beynəlxalq konfrans və simpoziumlarda məruzələr ilə çıxış etmişdir. Hal-hazırda 10-dan çox xarici vətəndaşlar onun rəhbərliyi altında alimlik dərəcəsi almaq üçün elmi-tədqiqat işləri aparırlar.
Xanlar Seyfullayev Azərbaycan Memarlıq və  İnşaat Universitetində fəaliyyət göstərən iki ixtisaslaşdırılmış doktorluq elmi şurasının üzvü olmuşdur. Azərbaycan Respublikası Prezidenti yanında Ali Atestasiya Komissiyasında “Maşınqayırma və İnşaat” ekspert Şurasının üzvü olmuşdur.
“Azdövlətneftqazlayihə”  elmi-tədqiqat institutunun inşaat konstruksiyaları üzrə elmi şuranın üzvü olmuşdur. Müxtəlif  illərdə Azərbaycan Təhsil Nazirliyinin Elmi-Metodik və Tədris-Metodik şuralarının  “İnşaat” bölümünün sədri, sədr müavini və üzvü olmuşdur.
X.Q. Seyfullayev müxtəlif  illərdə Memarlıq və  İnşaat Universitetinin “İnşaat”  fakültəsinin Dövlət Attestasiya  Komissiyasının sədri olmuş və magistr dissertasiyalarının ixtisaslaşdırılmış elmi şuralarına rəhbərlik etmişdir.
O, 1996-cı ildə Ukrayna İnşaat Akademiyasının akademiki seçilmişdir. 2009-cu ildən AzİMETİ-nin fəxri doktorudur. “Dəmir-beton konstruksiyaları” kafedrasında bakalavr və magistr pillələrində ixtisas kurslarında mühazirələr oxumuş, magistr və xarici vətəndaşların dissertasiyalarına rəhbərlik etmişdir.
Azərbaycan dilində iki dərs vəsaiti dərc etdirmişdir.
Magistrlər üçün iki dərsliyin  “Nazikdivarlı dəmir-beton fəza konstruksiyaları”, (Bakı, 2009, 780 səh.) və “Mühəndis dəmir-beton konstruksiyaları”, (Bakı, 2010, 612 səh.) müəllifidir.
Elmlər doktoru, professor Xanlar Qurban oğlu Seyfullayev 2013-cü ilin noyabr ayından Azərbaycan İnşaat və Memarlıq Elmi-Tədqiqat İnstitutunun “Normativ sənədlərin elmi-texniki ekspertizası” şöbəsinin müdiridir.
Şöbə yaranan vaxtdan İnstitutun “İqtisadiyyat və tikinti normaları” şöbəsi ilə birgə bir neçə Dövlət Tikinti normalarının (“Polad konstruksiyaları”, “Ağac konstruksiyaları”, “Yüklər və təsirlər”, “Beton və dəmir-beton konstruksiyaları”, “Dam örtükləri”, “Svay bünövrələri”, “Bina və qurğuların qrunt əsasları”) elmi-texniki ekspertizasını həyata keçirmiş və Azərbaycan Dövlət Şəhərsalma və Arxitektura Komitəsi tərəfindən təsdiq olunmuşdur. 
X.Q. Seyfullayev ömrünün əlli ilini elmə sərf etmiş, bu yolu şərəflə keçmiş, müstəqil ölkəmizdə və onun xaricində tanınmış ziyalı alimlərdən biridir.