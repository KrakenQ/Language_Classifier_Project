Spilit-keratofir formasiyalar qrupu - ilkin geosinklinal çökəklərin  erkən yaranma mərhələsinə xas olan əsasi və turş tərkibli lavalar, onların piroklastlarının və subvulkanik intruziv süxurların təbii assosiasiyadır. Vahid vulkanik-çökmə süxurlar kompleksinin tərkibinə daxildir. Sualtı şəraitdə püskürülmüş effuziv süxurlar diabazlardan, spilitlərdən, həmçinin keratofir və kvarslı keratofirlərdən ibarətdir. Bunlarla birlikdə, diabaz, qabbro, qabro-diabaz, diorit (albitli qranit-porfir, albitofir, olikoqlazit, albitit) kimi hipabissal intruziv süxurlar, habelə turş süxurlar da toplanır. Maqmatik süxurlarla yanaşı, spilit-keratofir formasiyalar qrupu tərkibinə çöküntü süxurlar (silisiumlu gillər, alevrolitlər, radiolaritlər, qrauvakkalar, qumdaşları, konqlomeratlar, tuffitlər, na­dir hallarda əhəngdaşları) da daxildir. Formasiya üçün əsasi süxurların yaşıldaş dəyişilmələri, turş süxurlarının isə albitləşməsi səciyyəvidir. Spilit-keratofir formasiyalar qrupu tərkibində kürəvi lavalar geniş yayılmışdır. Petrokimyəvi cəhətdən formasiya üçün Fe və Ti oksidlərinin miqdarının çox, Ca və  Mg oksidlərinin isə az olması səciyyəvidir. Formasiya ilə Fe və Mn-nın çökmə-vulkanogen və mis-kolçedan, bəzən isə polimetal yataqları, habelə səpinti qızıl filizləşməsi əlaqədardır. Spilit-keratofir formasiyalar qrupu petroqrafik xüsusiyyətlərinə və metallogenik ixtisaslaşmasına görə spilit-diabaz, keratofir-spilit-diabaz və kvarslı-keratofir formasiyaları daxildir. Bu formasiyaları ayırmaq mümkün olmadıqda termini diabaz, spilit və keratofir süxurlar assosiasiya üçün  işlədilməsi məsləhətdir.


== Mənbə ==
Geologiya terminlərinin izahlı lüğəti. Bakı: Nafta-Press. 2006. 679.