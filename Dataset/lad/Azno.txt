El Azno (Equus asinus) es un animal doméstiko de la famiya de los ekinos. Los ansestros salvajes del azno son afrikanos. El ombre a uzado los aznos komo bestias de karga i para montarlos desde aze munchos syéklos.

Los aznos pertenesen a la famiya de los ékidos, i a la su vez se klasifikan en el orden de los perisodáktilos. Egzisten varias espesies i subespesies similares de aznos salvajes, komo el azno salvaje afrikano (Equus africanus), el onagro (Equus hemionus), el kiang Equus kiang, el khur Equus hemionus khur o el kulán Equus hemionus hemionus, entre otras. Es frekuente ke el azno sea konsiderado una subespesie del azno salvaje afrikano, kon el nombre de Equus africanus asinus, afilú la tendensia aktuala es a separarlo en una espesie propia (Equus asinus).


== Uzo ==
Desde empieses de la istorya, los aznos an sido uzados en Evropa i Asia oksidentala para trasladar kargas, tirar de karosas i transportar personas. Afilú los aznos no andan tan pishín komo el kabayo, tienen una vida lunga, el su kudio es má kolay, tienen una gran resistensa i son má huértes en kaminos zor. Ainda son demuncha emportansia en munchos payises menos dezvelopados.
Los aznos son konosidos por su mal umor i terkedá, má este es déke tienen un instinto de konservasiyon muy dezvelopado. Es zor huersar a un azniko a aser alko kualo el ni kree sea bien. Son bestias entelijentes, kautelozas, amistozas, gustozas de djuegar i le sguasta aprender muevas kozas. En alkunos payizes son uzados endemas komo maskotitkas, para uzo de los ninyos i djovenes i komo animales de kompanyia. En alkunos payizes ma dezvelopados se a trokado al kudio de los aznikos ma viejos i egzisten oy endia santuarios i parkos naturales para ke los aznos veteranos puedan bivir trankilos.
En el nord y nord-oeste de Espanya era frekuente ver distintas rasas de burros pretos,los kualos alkunos kreen ke son desendientes del Equus asinus somaliensis. Oy endia kedan muy pokos aznos de estas rasas i sólu se empiesan, ainda en perikolo de ekstinsiyon, a rekuperar los de la rasa Zamorano-leonesa (limitada su rejion aktual a las komarkas zamoranas de Aliste i Sayago i alkuna aktividá ganadiera), pedryéndose, ya ke si no egzisten machos aptos para la reproduksiyon, los de otras rasas de aznos pretos.


== Referensias ==


== Enlasos eksternos ==