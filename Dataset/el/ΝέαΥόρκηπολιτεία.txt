Η πολιτεία της Νέας Υόρκης (αγγλ. State of New York), είναι βορειοανατολική πολιτεία των ΗΠΑ. Πήρε το όνομά της από την ομώνυμη μεγαλούπολη, τη μεγαλύτερη πόλη της Βόρειας Αμερικής. Έχει έκταση 141.297 τ.χλμ. και πληθυσμό 20.215.751 κατοίκους (απογραφή 2020) . Πρωτεύουσα είναι το Όλμπανι και μεγαλύτερη πόλη της είναι η Νέα Υόρκη. Άλλες μεγάλες πόλεις στην πολιτείεα είναι το Μπάφαλο, το Ρότσεστερ και οι Συρακούσες.


== Γεωγραφία ==
Η πολιτεία της Νέας Υόρκης βρίσκεται στο βορειοανατολικό τμήμα των ΗΠΑ. Βόρεια και δυτικά συνορεύει με τον Καναδά. Στα σύνορα με τον Καναδά βρίσκονται δύο από τις Μεγάλες Λίμνες της Βόρειας Αμερικής, οι Ήρι και Οντάριο. Ανάμεσά τους ρέει ο ποταμός Νιαγάρα και σχηματίζονται οι διάσημοι καταρράκτες του. Ανατολικά συνορεύει με τρεις πολιτείες της Νέας Αγγλίας, τις Βερμόντ, Μασαχουσέτη και Κονέκτικατ. Νότια με τον Ατλαντικό Ωκεανό και τις πολιτείες Νιου Τζέρσεϊ και Πενσιλβάνια. Η πόλη της Νέας Υόρκης βρίσκεται στην ακτή του Ατλαντικού, εκεί που εκβάλει ο ποταμός Χάντσον και τμήμα της βρίσκεται πάνω σε τρία νησία, το Λονγκ Άιλαντ, το Στάτεν Άιλαντ και το Μανχάταν.


== Ιστορία ==
Πριν την άφιξη των Ευρωπαίων στην περιοχή ζούσαν οι ιθαγενείς Ιροκουά. Τον 17ο αιώνα Ολλανδοί άποικοι δημιούργησαν την αποικία των Νέων Κάτω Χωρών και εγκατέστησαν αρκετά σημεία εμπορίου με τους ιθαγενείς. Ένα απ' αυτά τα σημεία ήταν το Νέο Άμστερνταμ στο νησί Μανχάταν. Στη συνέχεια οι Άγγλοι κέρδισαν την κυριαρχία της περιοχής και την ονόμασαν Επαρχία της Νέας Υόρκης. Το όνομα προήλθε από τη μετονομασία του Νέου Άμστερνταμ σε πόλη της Νέας Υόρκης, προς τιμή του Δούκα της Υόρκης Ιάκωβου Β' της Αγγλίας.
Η Νέα Υόρκη κήρυξε την ανεξαρτησία της από τους Άγγλους το 1776. Η πρώτη πρωτεύουσα ήταν το Κίνγκστον. Στις 26 Ιουλίου 1788 έγινε η 11η από τις 13 ιδρυτικές πολιτείες των ΗΠΑ που επικύρωσε το Σύνταγμα. Το 1797 η πρωτεύουσα μεταφέρθηκε στο Όλμπανι. Το 1825 ολοκληρώθηκε η κατασκευή της διώρυγας Ήρι, το οποίο συνδέει τον ποταμό Χάντσον με τη λίμνη Ίρι. Το έργο διευκόλυνε την πρόσβαση από τον Ατλαντικό Ωκεανό στην ενδοχώρα και έδωσε μεγάλη αναπτυξιακή ώθηση στο εσωτερικό της πολιτείας.


== Οικονομία ==
Το ακαθάριστο οικονομικό προϊόν της πολιτείας πλησιάζει το ένα τρισεκατομμύριο δολάρια και είναι το τρίτο στις ΗΠΑ μετά την Καλιφόρνια και το Τέξας. Αιχμή του δόρατος είναι η πόλη της Νέας Υόρκης που αποτελεί το οικονομικό κέντρο της χώρας για τον τραπεζικό και χρηματοοικονομικό τομέα καθώς και για τον τομέα των εκδόσεων και των μέσων μαζικής ενημέρωσης. Εκεί βρίσκονται δύο από τα σημαντικότερα χρηματιστήρια αξιών διεθνώς (NYSE και NASDAQ).
Η πολιτεία έχει σημαντική αγροτική και κτηνοτροφική παραγωγή. Περίπου το ένα τέταρτο της έκτασής της καταλαμβάνεται από αγροκτήματα που το 2001 παρήγαγαν προϊόντα αξίας 3,4 δισ. δολαρίων. Μεταξύ άλλων παράγονται γαλακτοκομικά προϊόντα, μήλα, κεράσια και διάφορα λαχανικά. Είναι επίσης μία από τις σημαντικότερες οινοπαραγωγικές περιοχές των ΗΠΑ.
Ιδιαίτερη δυναμική έχει και ο τομέας του τουρισμού. Η πολη της Νέας Υόρκης και η πολιτεία στο σύνολό της είναι ένας από τους δημοφιλέστερους τουριστικούς προορισμούς των ΗΠΑ.


== Πανεπιστήμια ==
Η Νέα Υόρκη έχει πολλά πανεπιστήμια και ερευνητικά κέντρα, ορισμένα από τα οποία συγκαταλέγονται στα κορυφαία όλου του κόσμου. Κάποια από τα πιο φημισμένα είναι το Κολούμπια και το Κορνέλ (Cornell University), και τα δύο μέλη της Άιβι Λιγκ, το πανεπιστήμιο της Νέας Υόρκης (New York University) και το πανεπιστήμιο του Ρότσεστερ (University of Rochester).


== Παραπομπές ==


== Εξωτερικοί σύνδεσμοι ==
Επίσημη ιστοσελίδα (Αγγλικά)
Στοιχεία από την Υπηρεσία Απογραφής των ΗΠΑ (Αγγλικά)
Επίσημη τουριστική ιστοσελίδα (Αγγλικά)
Υόρκη (πολιτεία) Νέα Υόρκη (πολιτεία) στο DMOZ