Ο Πέτρος Γαλακτόπουλος (7 Ιουνίου 1945) είναι Έλληνας πρωταθλητής, oλυμπιονίκης και αργότερα προπονητής της ελληνορωμαϊκής πάλης.


== Βιογραφία ==
Γεννήθηκε στην Αθήνα το 1945. Υπήρξε αθλητής του Εθνικού Αθηνών και υπήρξε πρωταθλητής Ελλάδος το 1965 και πρωταθλητής Βαλκανίων και Ευρώπης το 1972. 
Στους Ολυμπιακούς Αγώνες του 1968 στη πόλη του Μεξικού, στην κατηγορία των 70 κιλών σημείωσε πέντε νίκες, μία ισοπαλία και μία ήττα  με αποτέλεσμα να καταταγεί τρίτος, παίρνοντας το χάλκινο μετάλλιο.
Το 1970, στα 74 κιλά ελληνορωμαϊκής πάλης, αναδείχθηκε 3ος στο παγκόσμιο πρωτάθλημα που διεξήχθη στο Έντμοντον του Καναδά και 4ος στο ευρωπαϊκό.
Στους Ολυμπιακούς του Μονάχου, συμμετείχε στην κατηγορία των 74 κιλών και έφτασε στον τελικό όπου έχασε από τον Τσεχοσλοβάκο Βίτσεσλαβ Μάχα 5-3 στα σημεία, καταφέρνοντας ωστόσο να κατακτήσει το ασημένιο μετάλλιο. Στους Ολυμπιακούς Αγώνες του 1976, συμμετείχε στην κατηγορία των 74 κιλών, όπου κατετάγη όγδοος.
Επίσης είχε συμμετάσχει και σε άλλους αγώνες όπου και είχε διακριθεί, όπως στη Σόφια (1971) 3ος, στη Πολωνία, πρωτάθλημα Ευρώπης (1971) 1ος, και στο Λένινγκραντ (1976) 3ος. Στη συνέχεια ανέλαβε προπονητής της εθνικής ομάδας της ελληνορωμαϊκής πάλης. Για το εξαίρετο ήθος του είχε μάλιστα επαινεθεί και από τον διεθνή τύπο.
Το Φεβρουάριο του 2010 παραιτήθηκε από την αντιπροεδρία της Ελληνική Ομοσπονδία Φιλάθλων Πάλης (ΕΟΦΠ), εξαιτίας του διακοσμητικού του ρόλου,  αλλά αργότερα ανακάλεσε την παραίτησή του  Τον Ιούλιο του ίδιου έτους εκλέχθηκε ως πρώτος σε ψήφους στις εκλογές των σωματείων της ομοσπονδίας για το νέο διοικητικό συμβούλιό της, ενώ λίγες μέρες αργότερα επικράτησε του Κώστα Θάνου με 9-7 ψήφους, στο συμβούλιο που έγινε για την εκλογή προέδρου. Λίγες εβδομάδες αργότερα όμως, τον Σεπτέμβριο του 2010, οι δύο πρώην πρωταθλητές ήρθαν σε ρήξη, και τελικά ο Γαλακτόπουλος αποφασίστηκε να γίνει επίτιμος πρόεδρος και ο Κώστας Θάνος, ο νέος πρόεδρος της ΕΟΦΠ. Από το 2012, ο Γαλακτόπουλος κατέχει τη θέση του προέδρου του διοικητικού συμβουλίου του ΟΑΚΑ.


== Πηγές ==
Εγκυκλοπαίδεια Πάπυρος Λαρούς Μπριτάννικα τ.16ος σ,24


== Παραπομπές ==


== Εξωτερικοί σύνδεσμοι ==
 Σπορ ιστορίες: Πέτρος Γαλακτόπουλος (Αρχείο ντοκιμαντέρ της ΕΡΤ)
 Ο Ολυμπιονίκης της πάλης Πέτρος Γαλακτόπουλος μιλά για το μετάλλιο που κέρδισε στους Ολυμπιακούς Αγώνες του Μεξικού το 1968 και την προετοιμασία του για τους Ολυμπιακούς Αγώνες του Μόντρεαλ το 1976. (Αρχείο ντοκιμαντέρ της ΕΡΤ)
 Υποδοχή του αργυρού Ολυμπιονίκη της ελληνορωμαϊκής πάλης Πέτρου Γαλακτόπουλου στην Αθήνα, μετά τους Ολυμπιακούς Αγώνες του 1972 (Αρχείο ντοκιμαντέρ της ΕΡΤ)