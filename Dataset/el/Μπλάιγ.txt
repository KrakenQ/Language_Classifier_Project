Το Μπλάιγ (γαλλικά Blaye) είναι κοινότητα στη νοτιοδυτική Γαλλία, υπονομαρχία του νομού Ζιρόντ, στην περιοχή Νέα Ακουιτανία.
Ο πληθυσμός της κοινότητας ανέρχεται σε 4.835 κατοίκους (2017) και είναι το κέντρο της ευρύτερης αστικής περιοχής που συγκεντρώνει 10.283 κατοίκους (2014).
Είναι η κυριότερη πόλη της περιοχής Μπλαγιαί και είναι γνωστή για τους αμπελώνες της που εκτείνονται σε περίπου 6.000 εκτάρια.
Στο αστικό τοπίο κυριαρχεί το επιβλητικό φρούριο, τα τείχη και το κάστρο της πόλης, που έχουν καταχωρηθεί ως Μνημεία Παγκόσμιας Κληρονομιάς της UNESCO από το 2008, ως μέρος του δικτύου Οχυρώσεων του Βωμπάν.Οι κάτοικοι ονομάζονται Μπλαγιαί (ζ).


== Γεωγραφικά στοιχεία ==
Η κοινότητα Μπλάιγ βρίσκεται στο βόρειο τμήμα του νομού Ζιρόντ, στη δεξιά όχθη των εκβολών της Ζιρόντ (ένας ποταμόκολπος που στο σημείο εκείνο έχει πλάτος περίπου 3 χιλιόμετρα), κοντά στον αυτοκινητόδρομο Α10, 51 χιλιόμετρα βόρεια του Μπορντώ. Υπάρχει μια σιδηροδρομική γραμμή για εμπορεύματα, αλλά καμία υπηρεσία επιβατών. Ένα μικρό φέρυμποτ συνδέει την πόλη με την κοινότητα Λαμάρκ, στην περιοχή Μεντόκ, στην αριστερή όχθη του ποταμόκολπου.
Η έκταση της κοινότητας είναι 6,42 τετραγωνικά χιλιόμετρα.


== Ιστορία ==

Στην αρχαιότητα το Μπλάιγ (Blavia) ήταν λιμάνι των Σαντόνων. Μετά τη ρωμαϊκή κατάκτηση που ολοκληρώθηκε το 52 π.Χ., το βραχώδες ακρωτήριο της σημερινής πόλης, με θέα στις εκβολές της Ζιρόντ, καταλήφθηκε από ένα ρωμαϊκό στρατόπεδο. Κατά τον Μεσαίωνα, το ρωμαϊκό στρατόπεδο μετατράπηκε σε μεσαιωνικό χωριό και οι οχυρώσεις έδωσαν τη θέση τους σε ένα οχυρωμένο κάστρο, τα ερείπια του οποίου φαίνονται ακόμη και σήμερα. Η παράδοση αναφέρει ότι ο Φράγκος ιππότης Ρολάνδος, ήρωας του μεσαιωνικού άσματος του Ρολάνδου, θάφτηκε στη βασιλική της πόλης, ερείπια της οποίας βρίσκονται στην τοποθεσία του φρουρίου.
Η πόλη ήταν από νωρίς ένα σημαντικό προπύργιο που έπαιξε σημαντικό ρόλο στον Εκατονταετή πόλεμο ενάντια στους Άγγλους (που το έκαψαν το 1352) και κατά τους γαλλικούς Θρησκευτικούς πολέμους (όταν ήταν το σημείο μιας ισπανικής ναυτικής νίκης το 1593).
Για αιώνες, το Μπλάιγ ήταν ένα ιδιαίτερα βολικό σημείο διέλευσης για εκείνους που κατέβαιναν από τα βόρεια και πήγαιναν στο Μπορντώ ή πιο νότια, στην Ισπανία και την Πορτογαλία. Οχυρωμένος από την αρχαιότητα, αυτός ο εξαιρετικά στρατηγικός χώρος που βρίσκεται στις όχθες ενός μεγάλου ποταμόκολπου, εκσυγχρονίστηκε στα τέλη του 17ου αιώνα, χάρη στον Σεμπαστιάν Βωμπάν. Πράγματι, το 1685 ο γενικός επίτροπος των οχυρώσεων του Λουδοβίκου ΙΔ' πρότεινε την κατασκευή ενός φρουρίου στην περιοχή για να «αναλάβει τον έλεγχο του ποταμού» και να κρατήσει πιθανές εχθρικές διαθέσεις του Μπορντώ σε απόσταση, «εάν τύχαινε να κάνει το θηρίο» αλλά και το ίδιο το Μπορντώ και το λιμάνι του από ξένες εισβολές. Αυτή την εποχή, κατασκευάστηκε η ακρόπολη του Μπλάιγ, η οποία αποτελεί το κύριο στοιχείο του συστήματος ελέγχου των εκβολών της Ζιρόντ.
Η πόλη ήταν τμήμα της παλιάς γαλλικής επαρχίας Γκιγιένη και γλωσσολογικά ανήκε στο Σαιντόνγκ με κυρίαρχα τα σαντονγκαί, μια διάλεκτο της οξιτανικής γλώσσας.
Η δούκισσα του Μπερρύ φυλακίστηκε στο φρούριο της πόλης το 1832-1833.Η πόλη παλαιότερα ονομαζόταν Μπλάιγ-ε-Σαιντ-Λους και μετονομάστηκε σε Μπλάιγ τον Ιούνιο του 1961.


== Οικονομία ==
Η κοινότητα Μπλάιγ διαθέτει ένα μικρό ποτάμιο λιμάνι, που χρησιμοποιείται κυρίως για εξαγωγές σιτηρών.
Το εκλεκτό κόκκινο κρασί παράγεται στην περιοχή έχει την Προστατευόμενη ονομασία στο Κοτ ντε Μπλάιγ (AOC Côtes de Blaye).
Ένας μεγάλος πυρηνικός σταθμός με τέσσερις αντιδραστήρες βρίσκεται κοντά.
Τέλος, ο τουρισμός είναι μια άλλη σημαντική δραστηριότητα της πόλης. Η Ακρόπολη και το φρούριο στις εκβολές της Ζιρόντ είναι σημαντικά αξιοθέατα και η πόλη δέχεται περισσότερους από 400.000 επισκέπτες ετησίως.


== Αξιοθέατα ==

Το φρούριο του Μπλάιγ κατασκευάστηκε από τον Σεμπαστιάν Βωμπάν πάνω σε ένα βράχο δίπλα στον ποταμόκολπο και περιλαμβάνει τα ερείπια ενός μεσαιωνικού κάστρου, το κάστρο των Ρουντέλ, και τα ερείπια της Βασιλικής του Σαιν-Ρομαίν, όπου βρίσκεται ο τάφος του Χαριβέρτου Β΄, βασιλιά της Ακουιτανίας (629-632), του γιου του Χλωτάριου Β΄ και του Φράγκου ήρωα Ρολάνδου.
Σε κοντινή απόσταση βρίσκεται το Φορ Πατέ, σε ένα νησί στον ποταμόκολπο, και το Φορ Μεντόκ στην αριστερή όχθη του ποταμόκολπου, επίσης του 17ου αιώνα. Τα δύο αυτά έργα συμπλήρωναν τις οχυρώσεις του Βωμπάν.

Το φρούριο του Μπλάιγ, τα τείχη της πόλης, το Φορ Πατέ και το φορ Μεντόκ (το τελευταίο στο κοντινό Κυσάκ-Φορ-Μεντόκ) καταγράφηκαν το 2008 ως Μνημεία Παγκόσμιας Κληρονομιάς της UNESCO, ως μέρος του οχυρωματικού δικτύου Οχυρώσεις του Βωμπάν.Αξιοθέατα στο Μπλάιγ
		
		
		
		
		


== Παραπομπές ==


== Εξωτερικοί σύνδεσμοι ==
Η επίσημη σελίδα της πόλης (γαλλικά)
Η ιστοσελίδα του Γραφείου Τουρισμού (γαλλικά)