Palladium (20. veebruar 1989 Valgevene NSV –  21. juuli 2006 Viljandi maakond) oli võistlushobune, trakeeni tõugu täkk.
Teda peetakse Eesti kuulsaimaks võistlushobuseks ja ta oli Eesti ainuke eliit-täkk. Eesti parim takistussõidu hobune aastatel 2000 ja 2001. Maailma edetabelis oli Palladium juulis 2002 478. kohal. Euroopa trakeenide hulgas oli ta aga number üks.Palladium suri ööl vastu 21. juulit 2006, kui peale jalaluumurdu otsustati ta surmata.


== Välimus ==
Palladium oli ilus, elegantset ja kerget tüüpi väikest kasvu hobune, tema turjakõrgus oli 164 cm.
Värvuselt oli ta must. Palladiumi sabal oli valge laik, mis tekkis talle siis, kui ta kord transportimise käigus saba ära hõõrus. Asemele kasvanud karvad olid valged. Palladiumil oli lauk, mis paremal küljel ulatus silmani. Tema mõlemal tagajalal olid sokid (valged märgised jala allosas, mis ulatuvad sõrgatsiliigeseni) ning vasakul esijalal oli piire (valge märgis, mis ei ulatu sõrgatsiliigeseni). Märgistel olid ka mustad tähnid, mis on üsna haruldane, kuid väga efektne.


== Omanikud, ratsanikud ==
Palladiumi omanik oli Oliver Kruuda. Gunnar Klettenberg ratsutas Palladiumiga aastast 1996.


== Palladiumi tuntumad järglased ==
Topaas sündis 28. detsembril 1993, kuulub maailma 1000 parema hüppehobuse hulka
Epicuros sündis 1995
Opella sündis 1995
Tropic sündis 1995
Picasso sündis 1996
Mombol (hobune)
Veega (hobune)


== Mälestuse jäädvustamine ==
2006 tehti temast dokumentaalfilm "Lugu hobusest Palladium" (režissöör Ago Ruus)
Palladiumi auks korraldatakse igal aastal ratsavõistlus Palladium Cup


== Vaata ka ==
ratsasport
Favoritas
Terror
Totar


== Viited ==


== Välislingid ==
"Hobune, kes andis nime võistlussarjale". Õhtuleht, 19. mai 2005
"Võistlushobune Palladium uinus igaveseks". Delfi, 21. juuli 2006