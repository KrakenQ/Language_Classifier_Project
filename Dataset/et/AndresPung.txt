Andres Pung (19. mail 1955 Tartu – 27. märts 2021) oli eesti muusikateadlane.


== Elulugu ==
Ta lõpetas 1973. aastal Tartu 2. Keskkooli, õppis ka Heino Elleri nimelises Tartu Muusikakoolis muusikateooriat. 1978. aastal lõpetas ta Tallinna Riikliku Konservatooriumi muusikateaduse erialal, 1983. aastal aspirantuuri Leningradi Rimski-Korsakovi-nimelises Riiklikus Konservatooriumis. 
Aastatel 1983–1990 oli ta Tallinna Riikliku Konservatooriumis muusikateooria kateedri vanemõpetaja, 1990–1991 dotsent, 1991–1992 kateedri juhataja. 
Aastatel 1992–2003 oli ta Tallinna Riikliku Konservatooriumi / Eesti Muusikaakadeemia õppe- ja teadusprorektor. Alates aastast 2003 oli ta Haridus- ja Teadusministeeriumi kutse- ja täiskasvanuhariduse osakonna juhataja,  olles ühtlasi Eesti Muusikaakadeemia (EMA) Tartu filiaali dotsent. Luges mitmesuguseid muusikateoreetilisi kursusi; on koostanud ka õppevahendeid. Aastal 2014 töötas ta lühikest aega Innoves. Alates 1. augustist 2015 oli Andres Pung Sisekaitseakadeemia õppeprorektor.


== Teadustöö ==
Uurinud sonaadivormi 20. sajandi muusikas, ka muusikahariduse probleeme, kõrgema muusikahariduse ajalugu Eestis. Osalenud muusika-, kutse- ja täiskasvanuhariduse korraldamises. Eesti Muusikateaduse Seltsi asutajaliige (1992), Rahvusvahelise Eduard Tubina Ühingu asutajaliige (2000), SA Innove nõukogu esimees (2003), Euroopa Komisjoni kutsehariduse peadirektorite nõukogu liige (2003), kutsehariduse nõuandva komitee liige (2004), Leonardo da Vinci programmi nõukogu liige (2004) ning muude haridus- ja kultuurinõukogude liige. Eesti Muusikaakadeemia (EMA) auliige (2004). Üle 20 teadustrükise.


== Tunnustus ==
2010 Eesti Kaubandus-Tööstuskoja III klassi aumärk


== Isiklikku ==
Tema isa oli akadeemik ja Eesti Põllumajanduse Akadeemia professor Aarne Pung. Tema õde on kardioloog Silvia Noodla.


== Viited ==


== Teoseid ==
Sonaadivorm Hindemithi loomingus. // TMK (1983) 8
Tallinna Riiklik Konservatoorium 70. Tallinn, 1989
Sonata as a principle and a form in the context of the 20th century music. // A Composition as a Problem. Tallinn, 1997
Specific features of recapitulations in sonata forms by Honegger. // A Composition as a Problem II. Tallinn, 1999
Institutional evaluation of the Estonian Academy of Music. // Quality Assurance in Higher Education. Tallinn, 2001
Uued väljakutsed ja haridusparadigmad Eesti interpretatsioonipedagoogikas. // Interpretatsioonipedagoogika probleemid II. Tallinn, 2003
Modifications of sonata exposition in the music of Bartok, Honegger and Hindemith. // A Composition as a Problem IV/2. Tallinn, 2004
Väljakutsed kaasajastuvale kutseõppele. // Teaduspõhine kutseõpe – osa teaduspõhisest majandusest. Tallinn, 2005
Strateegiad ja arengud kutsehariduses – sillad kõrghariduse ja elukestva õppe strateegiatega. // Elukestev kutseõpe. Tallinn, 2006.
Eesti teaduse biograafiline leksikon. 3. köide: N–Sap TTEÜ, avaldatud elektrooniliselt 2013