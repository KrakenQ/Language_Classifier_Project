Ellamaa elektrijaam oli aastatel 1923–1966 töötanud soojuselektrijaam Harju maakonnas Saue vallas Turbas.
Ellamaa elektrijaama hoone on ehitatud arhitekt Aleksander Vladovski projekti järgi. Ehitustöid alustati 1922. aasta septembri lõpul ja juba 1923. aasta mais andis jaam energiat turbatööstuse masinate käivitamiseks. Jaama katlaid köeti kohaliku kütteturbaga. 1. novembril 1923 lülitati pinge alla Haapsalu, 2. jaanuaril 1924 Tallinna liin. Elektrijaama võimsus kasvas esialgselt 1400 kW-lt 1940. aastaks 8500 kW-ni.
Sõjajärgsel perioodil (1944–1950) oli Ellamaa elektrijaamal oluline osa Eesti varustamisel elektrienergiaga. Jaam lõpetas oma töö 1. mail 1966.
Aastal 2007 alustati elektrijaama hoone restaureerimist, mille valmimisel avatakse hoones Nõukogude Liidu ja Eesti mootorispordi muuseum. See avati ametlikult kevadel 2018, kuigi külastajad said eksponaate vaadata juba juulis 2017. 
Alates 15. augustist 2001 on Ellamaa elektrijaam kultuuriministri määrusega tunnistatud arhitektuurimälestiseks.
Ellamaa elektrijaama geograafilised koordinaadid on 59° 4′ 41″ N, 24° 14′ 31″ E.
MTÜ Eesti Mootorispordi Ajalugu avas endises elektrijaamas Mootorispordi Muuseumi.


== Vaata ka ==
Ellamaa turbatööstuse kitsarööpmeline raudtee, Turba raudteejaam Keila–Haapsalu raudteel


== Viited ==


== Välislingid ==
Ellamaa elektrijaama maht ja fassaadid kultuurimälestiste riiklikus registris