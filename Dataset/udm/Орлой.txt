Орлой (ӟуч Орлово, биг. Урлай) — Удмурт Элькунысь Пичи Пурга ёросысь гурт. Азьвыл нимыз — Кваскашур-Пурга (азьло со сылэ вылэм Кваскашур дорын, табере шур куасьмемын ни, со интые Куасканюк кылемын).
Орлой гурт кылдытэмын вал Баграш-Бигра гуртысь потэм калыкен. Та гуртлы ог 200 ар. 189 арын гуртын вал 22 корка.
Орлой тодмо луэ ас спортсменъёсыныз. Татын вань стадион, толалтэ куасэн нискылан инты дасямын луэ. Котькуд ар 7 толшоре Орлойын радъясько Вордиськонлы сизем шудонъёс, кытчы пырисько быдэс районысь но солэн палэнысьтыз лыктэм спортсменъёс. Ортчытӥсько мини-футболъя, куасэн нискыланъя, гурезь вылысь додьыен васьконъя ӵошатсконъёс, озьы ик егит пиос мотогонкиосы пырисько.
Туала вакытэ Орлойын трос егит спортсменъёс будо, кудъёсыз пӧртэм ӵошатсконъёсы пырисько но ӵемысь вормисе пото. Соослы спортын азинскыны юрртэ та гуртысь ик тренер Василий Егорович Трошкин.
Орлой гуртысь пиналъёс дышетскыны ветло Баграш-Бигра гуртысь шор ёзо школае.