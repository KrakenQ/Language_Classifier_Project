Konnerud Idrettslag (stiftet i 1927) er et idrettslag fra Konnerud i Drammen. Klubben har hatt flere gode skiløpere og friidrettsutøvere hvor blant annet Marianne Andersen har vært medlem på orienteringslaget. I de senere årene har fotball blitt en viktigere del av virksomheten, og klubben har avlevert flere spillere til Strømsgodset, helt fra 1960-tallet. Konnerud er i dag Buskeruds største idrettslag med mer enn 3000 medlemmer. 
KIL har arrangert verdenscup i skisprint i Drammen sentrum fra 2003, og har ingen planer om slutte å arrangere rennet. Konnerud IL er også tildelt  verdenscup i distanselangrenn, 10 km kvinner og 15 km menn, før ski-VM 2011, og skal i den anledning bygge ut Konnerud Stadion. Konnerud har også arrangert NM på ski to ganger. 
I skihopp har Konnerud IL benyttet flere bakker. Konnerudkollen var i sin tid en av landets mest kjente, Kavlemyra var en bakke som ble brukt mye i 1950- og 60-årene., og Damåsbakken var en av de eldste hoppbakkene. KIL hadde også i mange år en stor friidrettsgruppe.
Idag er det stor aktivitet rundt bl.a. langrenn, håndball og fotball . Mange går også på skøyter på de mange banene KIL har på Konnerud, oppe på ca. 220–340 meter over havet. Konnerud er omgitt av mye fin natur som er ypperlig egnet for fotturer og skiturer.
Konneruds kvinnelag i fotball rykket opp til 2. divisjon i 2009. Konnerud er pr. 2010 det eneste laget fra Buskerud i de tre øverste divisjonene i fotball for kvinner. De debuterte i NM med å slå den falne storheten Asker 7-0, med tidligere Asker-spiller Kjersti Thun på Konnerud-laget. Thun er ansatt som leder for et spillerutviklingsprosjekt for jenter som KIL og Buskerud Fotballkrets driver sammen. Konnerud tapte imidlertid 0-10 for 2009s serietoer Stabæk i 2. runde.
Skisporten står fremdeles ekstremt sterkt på Konnerud og Konnerud IL ble kåret til Norges beste langrennklubb av Norges skiforbund i 2017. Prisen ble tildelt for Konnerud IL ski sin  satsing og fokus på bredde og topp i samme klubb, sterkt samhold på tvers av nivå og alder var en av de viktigste grunnene til at Klubben ble kåret til landets beste skiklubb. Konnerud ski har også vært opptatt av samarbeid på tvers av klubb og krets, samt arrangert ski-sprinten i Drammen mange år på rad. 


== Referanser ==


== Eksterne lenker ==
Offisielt nettsted