Moulin Rouge! er en romantisk filmmusikal fra 2001, regissert av Baz Luhrmann. Filmen handler om den unge poeten Christian (Ewan McGregor) som forelsker seg i kurtisanen Satine (Nicole Kidman) på kabaretteateret Moulin Rouge i Paris ved århundreskiftet i 1899. Det er den siste filmen i Luhrmanns «Red Curtain Trilogy», etter Strictly Ballroom (1992) og Romeo + Juliet (1996).
Moulin Rouge! var den første musikalen på 10 år som ble nominert til Oscar for beste film, og den har sammen med Chicago (2002) fått æren for å vekke ny interesse i filmmusikaler. Filmen ble i alt nominert til åtte Oscar-priser, blant annet for beste kvinnelige hovedrolle (Kidman), og den vant for beste scenografi og beste kostymedesign.


== Handling ==

Anslaget utspiller seg i Paris i 1900. Den britiske forfatterspiren Christian (Ewan McGregor) sliter med depresjon og begynner å skrive en historie på skrivemaskinen sin.
Ett år tidligere hadde Christian flyttet til Montmartre for å bli inspirert av områdets bohembevegelse. Han oppdager etter hvert at naboene er en gruppe skuespillere under ledelse av Henri de Toulouse-Lautrec (John Leguizamo). Toulouse ber Christian om hjelp til å skrive ferdig manuset til «Spectacular Spectacular», et show de ønsker å selge til eieren av nattklubben Moulin Rouge, Harold Zidler (Jim Broadbent). Toulouse tar med seg Christian til Moulin Rouge og arrangerer et møte med den vakre kurtisanen Satine (Nicole Kidman). Han vet imidlertid ikke at Zidler har planlagt et annet møte mellom Satine og hertugen av Monroth (Richard Roxburgh), en mulig investor.
Satine tror at Christian er den rike hertugen hun skal forføre, men får etter hvert høre at han bare er en alminnelig forfatter. Plutselig stormer hertugen inn og ser Satine i Christians armer. Satine lyver og forteller ham at de pugger replikker til «Spectacular Spectacular». Sammen med Zidler, Toulouse og de andre skuespillerne, overbeviser de hertugen om å investere i teaterprosjektet. Showet skal handle om en ond maharaja som prøver å forføre en indisk kurtisane, som egentlig er forelsket i en fattig sitarspiller.
Senere samme kveld dagdrømmer Satine om å forlate Moulin Rouge for å bli en ekte skuespiller. Christian besøker Satine og forteller henne at de bør bli sammen. De synger en låt sammen og forelsker seg i hverandre. Nattklubben blir gjort om til et teater, og Satine og Christian møter hverandre i skjul. Forholdet deres må være strengt hemmelig fordi Satine allerede er lovet bort til hertugen. Hertugen begynner å forstå at noe er galt og forteller Zidler at han vurderer å stoppe finansieringen. Zidler forsikrer hertugen om at Satine elsker ham, og han arrangerer en middag til paret. Satine besvimer før hun rekker å møte opp. Zidler lyver til hertugen og forteller ham at hun har skriftet. Han får senere høre av legen at Satine er dødssyk, men han velger å holde det hemmelig. Satine forteller Christian at forholdet deres står i fare for å ødelegge hele showet, men de bestemmer seg for å være sammen likevel.


== Medvirkende ==
Nicole Kidman som Satine
Ewan McGregor som Christian
Jim Broadbent som Harold Zidler
Richard Roxburgh som hertugen av Monroth
John Leguizamo som Henri de Toulouse-Lautrec
Jacek Koman som The Narcoleptic Argentinean
Caroline O'Connor som Nini Legs-in-the-Air
Kerry Walker som Marie
Lara Mulcahy som Môme Fromage
Garry McDonald som lege
Matthew Whittet som Satie
Keith Robinson som Le Pétomane
Natalie Mendoza som China Doll
Christine Anu som Arabia
David Wenham som Audrey
Kiruna Stamell som La Petite Princesse
Deobia Oparei som Le Chocolat
Kylie Minogue som den grønne feen
Ozzy Osbourne som den grønne feens latter
Peter Whitford som scenemanager


== Bakgrunn og inspirasjon ==
Imens Baz Luhrmann var i India for å studere William Shakespeares skuespill En midtsommernattsdrøm, lot han seg inspirere av en Bollywood-film. Han beskrev filmen som «en komedie med lavest mulig budsjett», med «utrolig drama og tragedie, for så [at de] bryter ut i sang». Luhrmann ble inspirert av engasjementet til publikum, og likte tanken på å gjøre en slik film i USA.
Filmen er inspirert av Giacomo Puccinis opera La Bohème, den greske myten om Orfeus og Eurydike, Giuseppe Verdis opera La traviata (og dens original, boken Kameliadamen) og Mani Ratnams film Dil Se. Filmen er orientert mot italiensk grand opéra, med ekstravagant musikk, farverike bilder, utsøkte sett og kostymer. Den er også påvirket av Bollywood-filmer, med en enkel historie med en enkel konflikt, en melodramatisk heltinne og todimensjonale roller.


== Mottakelse ==
Moulin Rouge! hadde verdenspremière under filmfestivalen i Cannes 9. mai 2001, mens den hadde norgespremière 28. september samme år. Filmen fikk god kritikk, spesielt for Kidmans rolleskildring og scenografien. Den ble nominert til åtte Oscar-priser under den 74. Oscar-utdelingen, blant annet for beste film og beste kvinnelige hovedrolle for Kidman. Filmen vant to for scenografien og kostymene. Det var den første musikalfilmen til å bli nominert til beste film på ti år, etter animasjonsfilmen Skjønnheten og udyret.


== Eksterne lenker ==
(en) Moulin Rouge! på Internet Movie Database 
(no) Moulin Rouge! hos Filmfront 
(en) Moulin Rouge! på AllMovie 
(en) Moulin Rouge! på Turner Classic Movies 
(en) Moulin Rouge! på Rotten Tomatoes 
(en) Moulin Rouge! på Metacritic 
(en) Moulin Rouge! på Box Office Mojo