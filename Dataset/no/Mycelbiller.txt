Mycelbiller (Leiodidae) er en artsrik familie av biller som særlig finnes knyttet til sopp og åtsler. Mange arter finnes også i gangene til gnagere og andre små pattedyr. Billene i denne gruppen ble tidligere delt inn i mange familier. Gruppene som tidligere ble kalt Catopidae, Cholevidae, Colonidae, Platypsyllidae og Leptinidae er det alle i dag vanlig å regne til mycelbillene. Mange av artene fører en underjordisk tilværelse og blir derfor sjelden funnet, selv om de kan være ganske vanlige.


== Utseende ==
Små til middelsstore (0,9 – 10 mm) biller, de fleste med ganske bred kroppsbygning. Gruppen kjennes lettest på antennene, som er ganske lange og 11-leddete. De fem ytterste leddene danner en avlang klubbe, men det åttende leddet er mye mindre enn de andre og er vanligvis forkortet til en liten skive. Artene i underfamilien mycelbiller (Leiodinae) er glatte og blanke, de andre gruppene er fint hårete og matte. Hodet er oftest kraftig innskåret bak fasettøynene, med en smal hals, men dette kan være vanskelig å se da billene gjerne trekker hodet inn under brystskjoldet. På farge er de fleste artene rødlige, brunlige eller svarte, men det finnes også mer fargerike arter. Beina er kraftige og ofte tilpasset graving.


== Levevis ==
Artene i underfamilien mycelbiller (Leiodinae)lever av og på sopp. Noen arter finnes særlig på kjuker (poresopp). Slekten Agathidium har mange arter som kan finnes på slimsopp, men også andre soppgrupper. Slekten trøffelbiller (Leiodes) lever på underjordiske sopper, blant annet ekte trøfler. Siden disse billene lever mesteparten av livet under jorden blir de sjelden innsamlet, men noen av artene er sannsynligvis vanlige. Jordmycelbiller (slekten Colon) finnes særlig i ganger og bol av gnagere og andre småpattedyr, der de trolig lever av avfall.
De er også en gruppe man sjelden ser, men som neppe er sjeldne. Kadaverbiller (Cholevinae) lever på åtsler av ulike slag. De kan fanges i store mengder i feller med råttent kjøtt som åte. Loppebiller (Platypsyllinae) er parasitter på gnagere, som lever i pelsen til vertsdyret og også i deres bol. Trolig lever de i alle fall delvis av andre parasitter, blant annet midd. Leptinus testaceus lever knyttet til ulike arter mus, og kan av og til finnes på katter som trolig har fått dem fra mus de har fanget. Denne billen er liten (ca. 2 mm), brungul, flat, og helt uten øyne. Beverbillen (Platypsyllus castoris) lever inne i den tette bunnulla til beveren. Den er også uten øyne og med sterkt reduserte antenner.


== Systematisk inndeling ==

Ordenen Biller, Coleoptera
Underordenen Polyphaga
Overfamilien Åtsel- og rovbiller, Staphylinoidea
Familien Mycelbiller, Leiodidae
Underfamilien Mycelbiller (Leiodinae)
Slekten Triarthron Märkel, 1840
Triarthtron maerkelii Märkel, 1840
Slekten Sogda Lopatin, 1961
Sogda suturalis (Zetterstedt, 1828)
Sogda ciliaris (Thomson, 1874)
Slekten Hydnobius Schmidt, 1841  – fem arter i Norge
Slekten trøffelbiller, Leiodes Latreille, 1796  – 21 arter funnet i Norge
Slekten Liocyrtusa Daffner, 1982
Liocyrtusa minuta (Ahrens, 1812)
Liocyrtusa vittata (Curtis, 1840)
Slekten Cyrtusa Erichson, 1842
Cyrtusa subtestacea (Gyllenhal, 1813)
Slekten Colenis Erichson, 1842
Colenis immunda (Sturm, 1807)
Slekten Agaricophagus Schmidt, 1841
Agaricophagus cephalotes Schmidt, 1841
Slekten Anisotoma Panzer, 1797  – fem arter i Norge
Slekten Amphicyllis Erichson, 1845
Amphicyllis globus (Fabricius, 1792)
Amphicyllis globiformis (Sahlberg, 1833)
Slekten Agathidium Panzer, 1797  – 15 arter i Norge
Underfamilien Jordbiller, Coloninae
Slekten Colon Herbst, 1797  – 11 arter funnet i Norge
Underfamilien Kadaverbiller, Cholevinae
Slekten Ptomaphagus Illiger, 1798  – tre arter i Norge
Slekten Nemadus Thomson, 1867
Nemadus colonoides (Kraatz, 1851)
Slekten Nargus Thomson, 1867
Nargus wilkinii (Spence, 1815)
Slekten Choleva Latreille, 1796  – seks arter i Norge
Slekten Dreposcia Jeannel, 1922
Dreposcia brevipalpis (Reitter, 1901)
Slekten Sciodrepoides Hatch, 1933
Sciodrepoides watsoni (Spence, 1815)
Sciodrepoides fumatus (Spence, 1815)
Slekten Catops Paykull, 1798  – 15 arter funnet i Norge
Underfamilien Loppebiller, Platypsyllinae
Leptinus testaceus Müller, 1817
Beverbille, Platypsyllus castoris Ritsema, 1869


== Referanser ==


== Kilder ==
Leiodidae i Tree of life
Silfverberg, H. 1992. Enumeratio Coleopterorum Fennoscandiae, Daniae et Baltiae (liste over Nordens biller). Helsinki.


== Eksterne lenker ==
(en) mycelbiller – oversikt og omtale av artene i WORMS-databasen 
(en) mycelbiller i Encyclopedia of Life 
(en) mycelbiller i Global Biodiversity Information Facility 
(no) mycelbiller hos Artsdatabanken 
(sv) mycelbiller hos Dyntaxa 
(en) mycelbiller hos Fauna Europaea 
(en) mycelbiller hos Fossilworks 
(en) mycelbiller hos ITIS 
(en) mycelbiller hos NCBI 
(en) Kategori:Leiodidae – bilder, video eller lyd på Wikimedia Commons 
Leiodidae – detaljert informasjon på Wikispecies