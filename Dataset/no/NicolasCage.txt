Nicolas Cage (født Nicolas Kim Coppola 7. januar 1964 i Long Beach i California) er en amerikansk skuespiller og produsent. Han vant Oscar for beste mannlige hovedrolle for rolletolkningen sin i Adjø Las Vegas (1995). Cage har også spilt i filmer som Arizona junior (1987), Wild at Heart (1990), The Rock (1996), Con Air (1997), Face/Off (1997), Gone in 60 seconds (2000), National Treasure (2004), World Trade Center (2006), Ghost Rider (2007) og Kick-Ass (2010).


== Tidlig liv ==
Cage er av italiensk og tysk opphav, sønn av August og Joy Coppola, og barnebarn av komponisten Carmine Coppola. Han er Francis Ford Coppolas og Talia Shires nevø.
Da Cages foreldre ble skilt i 1976, flyttet han til Beverly Hills sammen med sin far. Han gikk blant annet på High School med andre kjendiser som Slash fra Guns N' Roses og Lenny Kravitz.


== Karriere ==
Han byttet navn til Nicolas Cage tidlig i karrieren, for å forsøke å bygge sin egen karriere fremfor å dra fordeler av sin onkels omdømme. Navnet «Cage» kommer fra Marvel-superhelten Luke Cage.Cage hadde en liten rolle i Fast Times at Ridgemont High i 1982, men mesteparten ble kuttet bort. Hans neste nevneverdige roller var i filmene Rumble Fish og Valley Girl fra 1983, og sistnevnte var hans gjennombruddsfilm. I løpet av karrieren har Cage vekslet mellom actionfilmer, dramafilmer og sorte komedier.
Cage vant Oscar, Golden Globe og Screen Actors Guild Award for beste mannlige hovedrolle for rolletolkningen sin i Adjø Las Vegas (1995), hvor han spiller en mann som reiser til Las Vegas for å drikke seg til døde. Han spilte tittelrollen i filmene Ghost Rider (2007) og Ghost Rider 2 (2012). 
Cage har fått en stjerne på Hollywood Walk of Fame.


== Privatliv ==
Cage har en sønn, Weston Coppola Cage (født i 1990), sammen med modellen Christina Fulton. Den 8. april 1995 giftet han seg med skuespillerinnen Patricia Arquette. De ble skilt i 2001. Den 10. august 2002 giftet han seg med Elvis Presleys datter, Lisa Marie Presley, men søkte om skilsmisse mindre enn fire måneder senere. Skilsmissen ble fullført i mai 2004. Han giftet seg med tidligere servitør Alice Kim 30. juli 2004, i en privat seremoni i nordlige California. Sønnen Kal-El, oppkalt etter Supermanns fødenavn, ble født 3. oktober 2005.


== Filmografi (utvalg) ==


== Referanser ==


== Eksterne lenker ==
(en) Nicolas Cage på Internet Movie Database 
(sv) Nicolas Cage i Svensk Filmdatabas 
(da) Nicolas Cage på Filmdatabasen 
(da) Nicolas Cage på Scope 
(en) Nicolas Cage på AllMovie 
(en) Nicolas Cage hos Turner Classic Movies 
(en) Nicolas Cage hos The Movie Database 
(en) Nicolas Cage hos Behind The Voice Actors 
Artikkelen har ingen egenskaper for filmpersondatabaser i Wikidata
World Trade Center Interview with Nicolas Cage fra IGN FilmForce