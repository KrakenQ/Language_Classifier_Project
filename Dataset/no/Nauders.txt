Nauders er en østerriksk kommune lengst sydvest i delstaten Tirol. Selv om kommunen geografisk sett ligger i Inndalen, har den historisk vært en del av grev- og landskapet Vinschgau i dagens Syd-Tirol (Italia). Nauders har også hatt en tett tilknytning til Nedre Engadin i Graubünden (Sveits), som den bare skilles fra gjennom Inn. Grunnen er at veiforbindelsen til resten av Nord-Tirol var veldig besværlig: På grunn av juvet Finstermünz er det ikke mulig å ferdes langs Inn. Finstermünzpasset, som er det eneste alternativet, er på sin side mye brattere enn Reschenpasset sydover mot Syd-Tirol. Nabokommunene er Tschlin (Graubünden) i vest, Graun (Syd-Tirol) i syd og Pfunds (Nord-Tirol) i nord.
Siden Nauders lå ved Via Claudia Augusta, den gamle romerveien til Augsburg, ble stedet nevnt for første gang av romerne under navnet Inutrium rundt 150 e.Kr. I 1150 nevnes stedet som Nudres. På denne tid var det allerede en del av det frankiske gaugrevskapet Vinschgau. Befolkningen var den gang retoromansk.
Nauders var viktig som tollstasjon og grensepost. Flere festningsanlegg fra ulike tidsepoker vitner om dette:

Tollstasjonen Hochfinstermünz fra 1200-tallet, som bevokter brua over Inn. Ved siden av finner man ruinene av jaktslottet til erkehertug Sigmund (1400-tallet).
Borgen Naudersberg fra 1200-tallet var sete for den lokale dommeren.
Festningen Nauders ble bygget på 1830-tallet som et forsvar mot mulige invasjoner fra vest eller syd, men var aldri i aksjon.Andre severdigheter er

kirken St. Valentin fra 1500-tallet, som ble bygget om i barokkstil på 1700-tallet og i nyromansk stil i 1832,
kapellet St. Leonhard i nærheten av Hochfinstermünz, som er fra 1100-tallet og inneholder gotiske fresker,
hotellet Finstermünz, som er bygget på 1920-tallet og har bevart det originale interiøret.