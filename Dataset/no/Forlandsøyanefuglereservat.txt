Forlandsøyane fuglereservat er et naturreservat som omfatter Forlandsøyane, tre små øyer på utsiden av vestkysten av Forlandsletta, sør for Prins Karls Forland på Svalbard. Naturreservatet ligger innenfor Forlandet nasjonalpark og har siden 1985 status som ramsarområde, på grunn av sin betydning for trekkfugler.
Reservatet ble opprettet ved kongelig resolusjon 1. juni 1973, for å sikre et viktig hekke- og oppholdsområde for fugl, spesielt ærfugl og gjess. Fredningen var en del av en større vernepakke for Svalbard, som omfattet tre nasjonalparker (Sør-Spitsbergen nasjonalpark, Forlandet nasjonalpark og Nordvest-Spitsbergen nasjonalpark), to ordinære naturreservat (Nordaust-Svalbard naturreservat, Søraust-Svalbard naturreservat) og 15 fuglereservater langs vestkysten av Spitsbergen.
Områdene rundt øyene er grunne. Det er også noen få dammer på øyene. Vegetasjonen består hovedsakelig av gress. Øyene er viktige hekkeområder for ærfugl og hvitkinngås. Ellers er Forlandet og særlig Forlandssletta i sør særegen for sine bestander av vadefugler. Her hekker lomvi, Smålom, havelle og på fastlandet polarsvømmesnipe. På fastlnadssiden har også mange sjøfugøl tilholdssted om vinteren.Man skal holde lang avstand fra fuglereservatene i hekketiden for å unngå at fugleforeldre blir skremt bort og rovfugl eller fjellrev tar eggene. Fuglene kan forstyrres selv på flere hundre meters hold.


== Se også ==
Liste over ramsarområder i Norge
Verneområder på Svalbard


== Referanser ==


== Eksterne lenker ==
Forlandsøyane fuglereservat i Miljødirektoratets nettsted Naturbase
sabima.no: Ramsarområdene i Norge