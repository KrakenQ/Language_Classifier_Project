Óli Breckmann (født 30. mars 1948 i Tórshavn) er en færøysk gymnaslærer, redaktør og konservativ politiker (Ff.). Han var medlem av Lagtinget 1974–2011 og det danske Folketinget 1984–2001. I kraft av dette, og sitt verv som gruppeformann for Fólkaflokkurin 1995–2004, var Breckmann en sentral politiker på Færøyene gjennom tredve år.


== Familie og yrkesliv ==
Han er sønn av handelsmann Ludvig Breckmann og hustru Astrid Dahl-Olsen i Tórshavn. Farfaren var Óli Breckmann, politibetjent og medlem av kommunestyret i Tórshavn i 15 år, mens morfaren var Gunnar Dahl-Olsen, sysselmann og sognestyreformann i Vestmanna i 26 år. Han er gift med Birna Midjord.Etter middel- og realskolen gikk han gymnaset i Tórshavn. Han har mastergrad i engelsk fra University of Edinburgh fra 1971 samt bachelorgrad i historie og økonomisk historie fra University of Bristol fra 1974. Han var adjunkt ved gymnaset i Tórshavn 1974–1984 samt redaktør i Dagblaðið 1975–1991 og 1998–2002. Da han ble redaktør i 1975, la han større vekt på aktualitets- og næringslivsstoff, og gav Dagblaðið en friere og mer aggressiv stil med brodd mot «offentlig forsorg, kulturelite og venstreorienterte i alminnelighet». I 1977 var avisen Færøyenes nest største.Foruten færøysk, dansk og engelsk behersker han latin, islandsk, fransk, spansk og tysk flytende.


== Politisk arbeid ==
Breckmann ble første gang innvalgt på Lagtinget fra Suðurstreymoy som 26-åring i 1974, og satt der frem til 2011. Han var formann for Fólkaflokkurins lagtingsgruppe 1995–2004. Han har hatt sentrale verv i flere lagtingskomiteer, som Lagtingets utenrikskomité og Lagtingets finanskomité. Han var medlem av Færøyenes delegasjon til Nordisk råd 2004–2006.
Breckmann var medlem av Folketinget 1984–2001, hele tiden tilsluttet Det Konservative Folkepartis folketingsgruppe. Han gjorde seg snart bemerket også i Danmark for sine utfall mot alt som «blott hadde det minste anstrøk av sosialisme over seg». Han erklærte at han ikke ville stemme i danske, innenrikspolitiske spørsmål, men at han ville støtte Det Konservative Folkeparti om det stod om regjeringens overlevelse. Breckmann tolket dette vidt. I mai 1986 var Breckmann med på å vippe flertallet i Folketinget, slik at TV 2 ble opprettet som et alternativ til Danmarks Radio.I 1980-årene hevdet han Færøyenes handels- og fiskeriinteresser i Sør-Afrika, til tross for Danmarks boikott av landet. I november 1986 ble det kjent at han skulle gjeste apartheidregimet i Sør-Afrika. «Hva raker det meg, at en flokk kujoner i Folketinget har vedtatt en sanksjonspolitikk overfor Sør-Afrika», skrev Breckmann i en pressemelding, og la til at han «gremmes over den moralske feigheten og intellektuelle uhederlighet» som han mente hadde preget Danmarks politikk overfor Sør-Afrika de siste årene. I 1988 støttet han også færøysk fiske utenfor Sør-Afrika og Namibia, i strid med FNs resolusjoner og Danmarks utenriksminister Uffe Ellemann-Jensens politikk. Dette bidrog antageligvis til fremgangen for Fólkaflokkurin ved lagtingsvalget i 1988.I 1987 sørget Breckmann og en gruppe leger og fredsaktivister for å bringe åtte krigsskadde, afghanske barn til Norge for å bli operert, i all hovedsak med plastisk kirurgi. Hvert barn skulle representere ett år med krig etter Sovjetunionens invasjon av Afghanistan i 1979.Breckmann ble valgt til varamedlem av Lagtinget ved valgene i 2004 og 2008, men møtte begge valgperiodene, først for Bjarni Djurholm, så for Annika Olsen.


== Utmerkelser ==
Han ble i 1994 utnevnt til ridder av Dannebrogordenen.


== Bibliografi ==
1984 – Stavnurin, utvalgte politiske skrifter.
1989 – Jól á Halanum, en færøysk fiskers erindringer.
2001 – Skálvíksdrongur sildakongur.
2019 – Latið ei søguna doyggja, om Færøyenes historie (1766–1966).


== Referanser ==


== Eksterne lenker ==
(en) Óli Breckmann – kategori av bilder, video eller lyd på Commons  Wikiquote: Óli Breckmann – sitater