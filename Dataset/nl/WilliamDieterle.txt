William Dieterle (Ludwigshafen am Rhein (Duitsland), 15 juli 1893 – Ottobrunn, 9 december 1972) was een Duits-Amerikaanse acteur en filmregisseur.


== Jonge jaren ==
Zijn geboortenaam is Wilhelm Dieterle. Hij was de jongste zoon uit een gezin van negen kinderen. Zijn moeder Berthe Dieterle en vader Jacob Dieterle leefden in armoedige omstandigheden. Zodoende moest William al op vroege leeftijd zijn steentje bijdragen. Hij deed verschillende werkjes gaande van schroothandelaar tot het plaatsen van vasttapijt. Hij werd al op jonge leeftijd geboeid door de theaterwereld, en op zestienjarige leeftijd ging hij werken in een rondreizend theater. Zijn ontwapenende charme, mooie uiterlijk en ambitie maakten al snel ruimte voor hoofdrollen in romantische theaterproducties. In 1919 trok hij de aandacht van Max Reinhardt in Berlijn. Reinhardt huurde hem in als acteur. Om meer geld te verdienen, begon Dieterle vanaf 1921 in Duitse films te acteren en al snel werd hij een populaire karakteracteur. Later legde hij zich toe op het regisseren. In 1921 trouwde hij met de actrice en schrijfster Charlotte Hagenbruch.


== Acteur en regisseur ==
Zijn debuut als filmregisseur maakte hij in 1923 met de Duitse film Der Mensch am Wege. De jonge Marlene Dietrich speelt erin mee.
Na zijn debuut als regisseur ging Dieterle weer acteren. De bekendste films waarin hij te zien was waren :

1921: Hintertreppe (Paul Leni en Leopold Jessner)
1922: Lucrezia Borgia (Richard Oswald)
1924: Mutter und Kind (Carl Froelich)
1924: Das Wachtsfigurenkabinett  (Paul Leni)
1926: Faust (Friedrich Wilhelm Murnau)
1927: Die Weber (Friedrich Zelnik)In 1927 startten Dieterle en zijn vrouw Charlotte Hagenbruch een eigen productiemaatschappij en regisseerde hij meer films. Hij lanceerde met zijn kaskrakers Die Heilige und ihr Narr (1928) en Frühlingsrauschen (1929) de carrière van de Nederlandse actrice Lien Deyers.


== Regiewerk gedurende de jaren dertig ==
In 1930 emigreerde Dieterle naar de Verenigde Staten. Aangekomen in Hollywood kreeg Dieterle een voorstel om Duitse versies van Amerikaanse films te maken. Hij paste zich snel aan aan de Amerikaanse manier van werken en regisseren, zodat hij al snel originele films kon regisseren bij Warner Bros..
De eerste originele film die hij draaide in de Verenigde Staten was The Last Flight (1931). De prent werd een succes.
Andere werken:

1932: Jewel Robbery
1932: The Crash
1935: A Midsummer Night's Dream
1936: The Story of Louis Pasteur 
1937: The Life of Emile Zola
1939: Juarez
1939: The Hunchback of Notre Dame Dieterle werd een genaturaliseerde burger van de Verenigde Staten in 1937. In datzelfde jaar won zijn film over Emile Zola een Oscar voor Beste Film.


== Jaren veertig ==
In de jaren 1940 werden zijn films luxueuzer en romantischer. Vele filmcritici en -historici zijn het er heden ten dage over eens dat deze periode Dieterle's beste geweest is en zijn biopics uit de jaren dertig overtreft. 

1940: Dr. Ehrlich's Magic Bullet
1941: All That Money Can Buy (The Devil and Daniel Webster)
1945: Love Letters
1948: Portrait of Jennie
1949: The Accused


== Jaren vijftig ==
Gedurende de jaren 1950 ging het bergafwaarts met de carrière van Dieterle door het mccarthyisme. Hoewel hij nooit op de zwarte lijst gezet is, werd zijn liberale film Blockade (1938), net als sommige acteurs waar hij mee gewerkt had, als verdacht beschouwd.
Tot 1957 maakte hij nog films in de Verenigde Staten waaronder de film noir The Turning Point (1952). Daarna verwezenlijkte hij films in Italië en Duitsland voor hij met pensioen ging in 1965.
Dieterle wordt vooral herinnerd om zijn elegantie. Hij droeg altijd een grote hoed en witte handschoenen op de set.