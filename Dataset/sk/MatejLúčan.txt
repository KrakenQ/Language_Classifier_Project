Matej Lúčan (* 11. január 1928, Gôtovany – † 1. marec 1996, Bratislava) bol slovenský a česko-slovenský pedagóg, politik Komunistickej strany Slovenska, v 60. rokoch člen Slovenskej národnej rady a povereník školstva (a kultúry), v 70. a 80. rokoch počas normalizácie člen Snemovne národov Federálneho zhromaždenia, minister školstva SSR a dlhoročný podpredseda vlády ČSSR.


== Životopis ==
V rokoch 1947–1952 absolvoval Pedagogickú fakultu Univerzity Komenského v Bratislave. Od roku 1948 bol členom KSS. V rokoch 1949 až 1951 zastával funkciu  tajomníka strany na Univerzite Komenského, na ktorej v rokoch 1952-1953 učil marxizmus-leninizmus. V rokoch 1953–1986 bol účastníkom zasadnutí Ústredného výboru Komunistickej strany Slovenska (ÚV KSS). V rokoch 1953–1963 pôsobil ako vedúci oddelenia ÚV KSS. Zastával funkcie aj v rámci celoštátnej komunistickej strany (KSČ). 26. júna 1970 bol kooptovaným za člena Ústredného výboru Komunistickej strany Československa (ÚV KSČ). Vo funkcii člena ÚV KSČ ho potom potvrdil XIV., XV., XVI. aj XVII. zjazd KSČ.Od roku 1963, po doplňovacích voľbách do slovenskej národnej rady, bol jej poslancom. Mandát získal vo voľbách v roku 1964. Od roku 1963 do roku 1968 bol členom prezídia SNR a v rokoch 1963–1967 povereníkom školstva a kultúry (v rokoch 1967-1968 len povereníkom školstva).Lúčanova politická kariéra pokračovala aj počas normalizácie. V rokoch 1969–1970 bol ministrom školstva Slovenskej socialistickej republiky (SSR) a od roku 1970 podpredsedom federálnej vlády ČSSR (v období jún-december 1989 dokonca 1. podpredsedom vlády). Rozsah jeho povinností zahŕňal okrem iného cirkevnú politiku ale aj rokovania so Svätou stolicou. 
Od roku 1971 okrem toho pôsobil ako predseda Vládneho výboru pre kultúrne, vzdelávacie, vedecké a lekárskych vzťahy so zahraničím a bol predsedom Vládnej populačnej komisie. Od roku 1981 zastával post predsedu Výboru pre telesnú výchovu a šport vlády ČSSR. V roku 1970 mu bol udelený Rad práce.Dlhodobo bol poslancom najvyššieho zákonodárneho zboru. Po federalizácii ČSSR bol poslancom Snemovne národov Federálneho zhromaždenia. Mandát získal až dodatočne v júli 1970. Znovuzvolený bol vo voľbách v rokoch 1971 (volebný obvod Západoslovenský kraj), 1976 (obvod Topoľčany), 1981 a 1986. V parlamente zostal až do januára 1990, keď po nežnej revolúcii, stratil parlamentný mandát kooptáciou nových poslancov.


== Referencie ==


== Zdroj ==
Tento článok je čiastočný alebo úplný preklad článku Matej Lúčan na českej Wikipédii.