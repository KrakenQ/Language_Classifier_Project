Paťovský potok je potok v dolnom Šariši, na území okresu Prešov. Je to pravostranný prítok Torysy, meria 6,7 km a je tokom VI. rádu.


== Prameň ==
Pramení na okraji Šarišskej vrchoviny, juhojuhozápadne od obce Medzany, na juhovýchodnom svahu Hložia (442,8 m n. m.) v nadmorskej výške približne 398 m n. m. 


== Opis toku ==
Od prameňa tečie najprv na sever, vteká do geomorfologického celku Spišsko-šarišské medzihorie, do podcelku Šarišské podolie a stáča sa východným smerom. Tečie južne od obce Medzany, následne sa prudko stáča na severoseverozápad a tečie západne od mesta Veľký Šariš, pričom na krátkom úseku sa stáča na západ. Napokon obteká masív Šarišského hradného vrchu, najprv zo západu, zľava priberá Medziansky potok, potom aj zo severu a pokračuje na východ. Priamo pod Šarišským hradom ústi v nadmorskej výške približne 274,5 m n. m. do Torysy.