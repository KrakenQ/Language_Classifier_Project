Požiar v Matadore v roku 2006 bol silný požiar, ktorý vypukol 18. júna 2006 krátko pred osemnástou hodinou v areáli bývalej chemickej továrne Matador v Bratislave, mestskej časti Petržalka. Zachvátil sklad chemikálií a pneumatík, patriaci súkromnej firme Detox. Oheň sa šíril veľmi rýchlo, na miesto dorazili všetci bratislavskí hasiči s dostupnou technikou, i posily z okolitých obcí, no dlho sa im ho nedarilo uhasiť. Niekoľko hasičov dokonca utrpelo popáleniny vplyvom sálavého tepla, mnohým chemikálie rozleptali skafandre. V sklade došlo i k mohutným explóziám, ktoré bolo počuť až do Starého Mesta. Polícia odklonila dopravu a uzavrela miesto v okruhu 500 metrov. Na miesto sa dostavil primátor Bratislavy Andrej Ďurkovský. 
Šéf civilnej ochrany bratislavského Krajského úradu Jozef Polák vyzval všetkých obyvateľov Bratislavy, aby pozatvárali okná a obmedzili pohyb v smere mraku. Ten podľa neho postupoval na Nové Mesto, Vrakuňu a Bernolákovo. Vzniklo podozrenie, ktoré zverejnili médiá, že unikol vysoko jedovatý kyanid, čo sa následne nepotvrdilo, podľa odborníkov išlo o chlórované uhľovodíky a benzény, v takom množstve, ktoré neohrozilo zdravie občanov.
Oheň sa podarilo uhasiť hodinu pred polnocou, avšak trosky tleli až do večera nasledujúceho dňa a preto hasiči dovtedy pokračovali v polievaní vodou. Polícia na základe obhliadky miesta požiaru zisťovala, či nedošlo k spáchaniu trestného činu všeobecného ohrozenia. Súbežne so vznikom požiaru Petržalku postihlo silné krupobitie.
O necelý mesiac - 13. júla, vypukol požiar v sklade horľavých kvapalín v Rimavskej Sobote, ktorý tiež patrí firme Detox.


== Referencie ==


== Pozri aj ==
Požiar v Matadore v roku 2011