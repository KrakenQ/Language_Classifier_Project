Dunkirk é un filme bélico de 2017 escrito, producido e dirixido por Christopher Nolan. Conta a historia da evacuación de Dunkerque durante a segunda guerra mundial. Está protagonizado por Fionn Whitehead, Tom Glynn-Carney, Jack Lowden, Harry Styles, Aneurin Barnard, James D'Arcy, Barry Keoghan, Kenneth Branagh, Cillian Murphy, Mark Rylance e Tom Hardy. É unha coprodución entre o Reino Unido, os Estados Unidos, Francia e os Países Baixos, e foi distribuído por Warner Bros.
Dunkirk representa a evacuación dende tres perspectivas: terra, mar e ar. Ten pouco diálogo, xa que Nolan buscaba xerar suspense a través da fotografía e da música. A rodaxe comezou en maio de 2016 en Dunkerque e rematou en setembro dese ano nos Ánxeles, cando comezou a posprodución. O fotógrafo Hoyte van Hoytema rodou o filme en IMAX 65 mm e 65 mm de gran formato. Dunkirk ten moitos efectos especiais manuais, e empregou centos de extras así como barcos históricos da evacuación e avións da época.
Estreouse o 13 de xullo de 2017 en Odeon Leicester Square de Londres, e foi estreado no Reino Unido e nos Estados Unidos o 21 de xullo en formatos IMAX, 70 mm, e 35 mm. É o filme sobre a segunda guerra mundial con maior recadación da historia, conseguindo $525 millóns en todo o mundo. Dunkirk recibiu aclamacións polo seu guión, dirección, banda sonora e fotografía, e algúns críticos considérano o mellor traballo de Nolan.
Recibiu oito nomeamentos ós Premios da Crítica Cinematográfica, gañando o de mellor montaxe, oito ós BAFTA, gañando o de mellor son, e tres ós Globos de Ouro. Na 90ª edición dos Óscar, recibiu oito nomeamentos, incluíndo mellor filme e mellor director (sendo o primeiro nomeamento de Nolan nesta categoría). Finalmente gañou os premios de mellor edición de son, mellor son e mellor montaxe.


== Personaxes ==
Fionn Whitehead como Tommy
Tom Glynn-Carney como Peter Dawson
Jack Lowden como Collins
Harry Styles como Alex
Aneurin Barnard como Gibson
James D'Arcy como Coronel Winnant
Barry Keoghan como George Mills
Kenneth Branagh como Comandante Bolton
Cillian Murphy como soldado perdido no mar
Mark Rylance como Mr Dawson
Tom Hardy como Farrier


== Véxase tamén ==


=== Bibliografía ===
Levine, Joshua (27 de xuño de 2017).  HarperCollins, ed. Dunkirk: The History Behind the Major Motion Picture. ISBN 978-0062740304. 
Mottram, James (18 de xullo de 2017).  Insight Editions, ed. The Making of Dunkirk. ISBN 978-1683831075. 
Nolan, Christopher (8 de agosto de 2017).  Faber & Faber, ed. Dunkirk. ISBN 978-0571336258. 


=== Ligazóns externas ===

Dunkirk na IMDb (en inglés).
Ficha en AllMovie (en inglés)
Ficha en BoxOfficeMojo (en inglés)
Ficha en RottenTomatoes (en inglés)