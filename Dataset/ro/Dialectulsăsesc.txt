Dialectul săsesc (în dialectul săsesc saksesch, în germană sächsisch) este idiomul vorbit de coloniștii germani care au populat teritoriile Pământului crăiesc (în latină fundus regius) începând din secolul al XII-lea și până în secolul al XIV-lea. Acest dialect, care a fost folosit până în secolul al XX-lea în aproximativ 240 de localități întemeiate de sași, își are originea de bază în graiurile francone de pe cursul mijlociu al Rinului la care s-au adăugat pe parcursul procesului de colonizare elemente din Germania centrală, de est și de sud.


== Origini ==
Încercările lingviștilor care au dorit să găsească în evoluția dialectului săsesc o periodizare, se pot sintetiza în următoarele faze stabilite de Andreas Scheiner:

originea renană a cărei amprentă se stabilește după anul 1141.
asimiliarea elementelor saxone după anul 1241.
influența Reformei luterane de după anul 1522, introdusă de către Johannes Honterus precum și a limbii germane moderne.
limpezirea și conturarea dialectului după anul 1666 când Johannes Tröster publică la Nürnberg: „Das Alt und Neu-Teutsche Dacia”.Așezarea geografică a localităților populate de sași precum și locul de origine al coloniștilor și-a pus amprenta asupra limbii localnicilor. Astfel, K.Rein după lungi investigații a stabilit că influența limbii vorbite în sudul Germaniei asupra graiurilor din nordul Transilvaniei constituie diferența principală față de graiurile vorbite în sudul Transilvaniei. Specialiștii deosebesc două dialecte:

cel vorbit în nordul Transilvaniei care este reprezentat de două zone distincte avand ca centre regionale Bistrița și Reghin din Districtul Bistriței.
cel vorbit în sudul Transilvaniei având o diversitate accentuată de centrele administrative scăunale, după cum urmează:
Scaunul Orăștiei ---- Scaunul Sebeșului ---- Scaunul Miercurea împreună cu Podișul Secașelor.
Scaunul Sibiului ---- Scaunul Nocrich.
Scaunul Cincului.
Scaunul Sighișoarei și capitulii Băgaciu și Laslea.
Două Scaune (Scaunul Mediașului și Scaunul Șeica) și capitulul Bălcaci.
Scaunul Rupea.
Brașov și Țara Bârsei.Modul de autoadministrare și uneori izolarea geografică a diferitelor localități a generat o „policromie” de graiuri săsești locale. Cu toate acestea, dialectul vorbit a ajuns în cele din urmă la o structură unitară, chiar dacă unele caracteristici ale sale sunt datorate unor regiuni mai restrânse. Ca și alte dialecte care s-au dezvoltat departe de teritoriile de origine, dialectul săsesc a păstrat o mulțime de forme lingvistice medievale care sunt inexistente sau foarte rare în Germania. Lexicul săsesc pe lângă fondul principal de cuvinte de proveniență germană mai conține și:

cuvinte care au înțeles diferit față de cuvintele din limba literară germană.
cuvinte specifice săsești.
cuvinte dispărute din limba germană și din alte dialecte.
cuvinte dialectale germane.
cuvinte preluate din limba română și limba maghiară.


== Vezi și ==
Limbile germanice


== Note ==


== Bibliografie ==
A. Scheiner - Denkzeiten siebenbürgisch-sächsischer Sprachgeschichte - în: Korrespondenzblatt des Vereins fur siebenbürgische Landeskunde, 1926.


== Legături externe ==
[1] Sprachbeispiel von Bernhard Capesius, über das Siebenbürgisch Sächsische Wörterbuch
SibiWeb: Die Sprache des siebenbürgisch-sächsischen Volkes (von Adolf Schullerus)
Siebenbürgersachsen Baden-Württemberg: Die Mundart der Siebenbürger Sachsen (von Waltraut Schuller)
Die Sprache der Siebenbürger Sachsen von Volkmar Kirres jun
Verband der Siebenbürgersachsen in Deutschland: Sprachaufnahmen in siebenbürgisch-sächsischer Mundart (Audiosamples)