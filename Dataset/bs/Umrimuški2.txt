Umri muški 2 (engleski: Die Hard 2) drugi je nastavak akcijskog filmskog serijala Umri muški s Bruceom Willisom u ulozi policijskog detektiva Johna McClanea.
McLane čeka suprugu na aerodromu Dulles u Washingtonu kad teroristi preuzimaju aerodrom. McLane mora spriječiti teroriste u njihovoj namjeri prije nego avion njegove supruge i nekolicina drugih letova koji kruže iznad aerodroma ne ostanu bez goriva i sruše se.
Film je temeljen na romanu Waltera Wagera, 58 Minutes. Radnja romana slična je filmu: policajac mora spriječiti teroriste koji su zauzeli aerodrom dok mu žena kruži u avionu iznad. Ima 58 minuta prije no što se avion sruši.
Uz veliki uspjeh originala, film je bio finansijski pogodak te je zaradio relativno pozitivne kritike. Roger Ebert, iako je prigovorio zbog nekih pogrešaka u radnji, opisao je film kao "strašnu zabavu".


== Radnja ==
Radnja počinje na Badnjak 1990, tačno dana nakon događaja iz prvog filma (u jednom trenutku McClane spominje kako se našao u sličnoj situaciji s teroristima "lani"). McClane, sada policajac iz Los Angelesa, nakon pomirenja sa svojom suprugom Holly Gennaro McClane, na aerodromu u Washingtonu čeka njen povratak iz Kalifornije (čini se kako joj roditelji žive u Washingtonu). Postaje sumnjičav nakon što je ugledao grupu muškaraca, obučenih u vojne uniforme, kako nose paket i nestaju u zabranjenom području, odjelu za utovar prtljage. Počinje ih slijediti, a okršaj počinje kad McLane ubije jednog od muškaraca, ali ostali uspijevaju pobjeći.
McClane traži upravitelja aerodroma, tvrdoglavog kapetana Lorenza, koji odbacuje sumnje i kaže McClaneu kako to "huligani kradu prtljagu". Međutim, McClane mu se suprotstavlja rekavši kako je jedan od njih nosio Glock 7, rijetki porcelanski pištolj, dizajniran kako bi prošao kroz detektor metala, nešto što obični lopovi ne bi imali. (U stvarnosti, takvo oružje uopće ne postoji). McClane počinje vlastitu istragu. Uzima otiske prstiju plaćenika koga je ubio i faksom ih pošalje Alu Powellu (svom pomagaču iz prvog filma) kako bi ih proveo kroz baze podataka, uključujući i Interpolovu. Ispada da je vojnik mrtav, što je krivotvorio kako bi stvorio lažni identitet. McClane počinje sumnjati kako je čovjek dio plana kako zauzeti aerodrom.
Kako se vremenske prilike pogoršavaju, okrutni vojni oficir, pukovnik Stuart, planira kako će zadržati avione, njihove putnike i posadu u zraku dok ne dočeka despotskog generala iz Srednje Amerike, Esperanzu, koji dolazi na aerodrom nakon hapšenja u vlastitoj zemlji. Stuartova ekipa uspijeva se ušuljati u aerodrom kako bi postavila odašiljač koji će nadzirati sve dolaske aviona na aerodrom Dulles. Osim toga, Stuart je postavio svoju bazu u obližnjoj crkvi, okrenutoj tačno prema kontrolnom tornju.
McClane se potajno uvlači u toranj kako bi razgovarao direktno sa šefom kontrole zračnog prometa, Trudeauom, o čovjeku koga je maloprije ubio. U tom trenutku Stuart preuzima kontrolu nad aerodromom. Unatoč svojim pokušajima, zbog prisutnosti novinarke Samanthe Coleman, McClane je izbačen iz tornja. Kako ulazi u lift s Colemanicom, odaje joj tajnu o Stuartu, koga je i ona vidjela maloprije. McClane povezuje priču; Stuart je morao odstupiti sa svoje pozicije pod pritiskom Kongresa, zbog korupcije, i sada traži osvetu. McClane odlazi u kotlovnicu aerodroma.
Trudeau i njegova ekipa obavještavaju dolazeće avione kako neće moći sletjeti (ne spominju da su teroristi preuzeli aerodrom i kontrolu nad sistemom komunikacija i navigacije) te da će morati kružiti iznad aerodroma. Trudeauov šef komunikacija, Barnes, sa svojom ekipom odlazi do antene kako bi ručno uspostavio kontakt s avionima. Njegovu i Lorenzovu ekipu specijalaca napadaju Stuartovi ljudi. (Prije nego je istjeran iz kontrolnog tornja, McClane je uspio čuti lokaciju antene). Stuart se osvećuje za smrt svojih ljudi rušenjem britanskog aviona, ubivši sve putnike i članove posade, unatoč McClaneovim očajničkim pokušajima da spriječi masovno ubistvo.
McClane se vraća u kotlovnicu. Radnik u kotlovnici, Marvin, koji mu je prije pomogao da pronađe toranj s antenom, ima walkie-talkieje, koji su ispali jednom od članova Stuartove ekipe. Preko radija McClane čuje kako se približava Esperanzin avion. (Esperanza je ubio ekipu koja ga je čuvala i sada drži avion pod kontrolom). McClane izlazi na pistu i nakratko uspijeva uhvatiti Esperanzu, ali dolaze Stuartovi ljudi kako bi izvukli generala. McClane se skriva u kokpitu Esperanzinog aviona. Stuart i njegovi ljudi počinju pucati iz svog oružja na avion, te ubacuju nekoliko bombi unutra. McLane ulazi u pilotsku kabinu i izbacuje se zajedno s pilotovim sjedalom.
Na aerodrom stiže odred vojnih specijalaca. Njihov vođa, major Grant, nekada je služio sa Stuartom i tvrdi da zna njegovu taktiku. Barnes pretpostavlja da je Stuartova baza u blizini aerodroma. On i McClane pronalaze crkvu gdje se Stuart skriva. Nakon što je McClane ubio jednog čuvara, pojavljuje se Grant i počinje obračun. Stuart, njegovi ljudi i Esperanza uspijevaju pobjeći na motorima za snijeg. McClane polazi za njima, ali uzeo je jednu pušku koja se pokazuje neučinkovitom. McClane provjerava pušku i shvata da su u njoj – ćorci!
McClane se vraća na aerodrom i otkriva Lorenzu da Grant i Stuart zapravo rade zajedno; za "ilustraciju" McClane počinje pucati iz svoje puške (još napunjene ćorcima) u Lorenza. Konačno uvjeren, Lorenzo mobilizira policiju da se približe hangaru u kojem se nalazi Boeing 747, koji je Stuart tražio kako bi pobjegao.
Igrom slučaja Holly McClane neočekivano se našla u istom avionu kao Richard Thornburg, novinar koji je izvrgnuo opasnosti nju i Johna u prvom filmu. Kako Thornburg nije postao ništa uspješniji u međuvremenu (zahvaljujući svojim prevatrenim izvještajima), Holly počinje uživati povlašteni status od strane posade nakon što su ovi čuli za njihov "odnos". Međutim, kad su putnici saznali za terorističke prijetnje, Holly i Thornburg shvataju da nešto "ne štima"; Thornburg, slušajući razgovor u kontrolnom tornju, odlučuje napraviti javljanje uživo iz aviona. Gomilu u aerodromu hvata panika. Nakon Thornburgovog direktnog javljanja iz aviona kojem je svjedočila, Holly ga onesvještava omamljivačem koji je nosila starica na sjedalu do nje.
McClane pronalazi Samanthu Coleman ispred aerodroma. Uzima helikopter njene TV-stanice i kreće za Stuartovim avionom, koji je spreman za polijetanje. Uspijeva skočiti na krilo i počinje okršaj s Grantom. Nakon kratkog obračuna, Grant završava u jednom od motora aviona. Stuart dolazi na krilo i odbacuje McClanea s aviona. Padajući, McClane otvara poklopac za gorivo na motoru. Gledajući kako avion uzlijeće, uzima svoj upaljač kako bi zapalio gorivo, ali prije eksplozije kaže: "Yippee-ki-yay, motherfu...r". Gorivo se zapaljuje i avion eksplodira, ubivši sve unutra. Osim toga, zapaljeno gorivo poslužuje kao svjetlo za slijetanje drugim avionima. McClane pronalazi Holly među putnicima. Nakon što je Lorenzo dao McClaneu božićni dar rasparavši kaznu za parkiranje, Marvin ih odvozi s aerodroma.


== Glumci ==
Bruce Willis - John McClane
Bonnie Bedelia - Holly Gennaro McClane
William Sadler - pukovnik Stuart
Dennis Franz - Carmine Lorenzo
Franco Nero - general Ramon Esperanza
John Amos - major Grant
Art Evans - Leslie Barnes


== Zarada ==
Umri muški 2 najuspješniji je od filmova iz serijala na američkom tržištu. Film je u prvom vikendu prikazivanja zaradio 21.744.661 dolar, a ukupno 117.540.947 dolara u SAD-u. U inozemstvu je zaradio 122 miliona dolara, što znači 239.540.947 dolara ukupno. Bio je 7. najveći hit 1990.


== Zanimljivosti ==
Oružja: John McClane, Lorenzo i Grant koriste Berettu 92FS, kalibra 9 mm. Teroristi koriste automatske puške Heckler & Koch MP5 i MP5K, kalibra 9 mm, kao i Glock 17. Većina policije na aerodromu koristi Smith & Wesson pištolje. Lorenzovi specijalci opremljeni su Colt M16 puškama. Grantova jedinica ima M16A2 puške.
Film nije sniman na aerodromu Dulles, nego na brojnim drugim lokacijama. Većina kadrova terminala snimljena je na LAX-u u Los Angelesu, a drugi na pistama drugih aerodroma, kao što je onaj u Denveru, koji je sada zatvoren. Razlog je bio to što su filmski producenti trebali snimke na kojima pada snijeg, kojeg ima u Denveru. (Ironično, prema dodacima na DVD-u, Denver je te godine imao zimu s neuobičajeno malo snijega; bar u jednoj sceni ekipa je morala dodavati vještački snijeg, uključujući "snijeg" napravljen od obojenih pahuljica). Neke scene piste snimljene su na aerodromu u Kinrossu, Michigan.
Putnici u avionu gledaju jednu od ranih epizoda Simpsona, nazvanu "There's No Disgrace Like Home".
U filmu se spominje Val Verde, izmišljena zemlja koju je studio Fox koristio i u drugim filmovima, kao što je Komandos.
U sceni u kojoj McClaneova žena, Holly, priča sa staricom do sebe, starica vadi omamljivač iz svoje torbice. Dok to radi, vidimo i časopis koji starica čita, a na njemu je poster filma Smrtonosno oružje.
Kad se film prikazivao u kinu u Pretoriji, Južna Afrika, lagahni avion postavljen je na krov lokalnog multipleksa kako bi promovirao film. Ovo se obilo o glavu jer je uzrokovalo nekoliko ozbiljnih saobraćajnih nesreća.


== Reference ==


== Vanjski linkovi ==
Umri muški 2 na IMDb-ju
"Die Hard 2" Scena s padom aviona