Samuel Frederick "Sam" Smith (rođen 19. maja 1992) engleski je pjevač i tekstopisac. Karijeri mu je pomogla saradnja s engleskim duom Disclosure na njihovom singlu "Latch" u oktobru 2012, koji se kasnije plasirao na sedmo mjesto britanske muzičke ljestvice singlova. Njegova sljedeća saradnja – na Naughty Boyevoj pjesmi "La La La" – donijela mu je plasman na prvo mjesto muzičke ljestvice singlova u maju 2013.
U decembru 2013. nominiran je za nagradu Brit Awards u kategoriji "Izbor kritičarâ" i za BBC-jev izbor Sound of 2014 (Zvuk iz 2014); osvojio je obje nagrade. U maju 2014. Capitol Records UK objavio je njegov debitantski album, In the Lonely Hour. Prije saradnje na pjesmi "La La La", objavio je singl "Lay Me Down". Drugi singl s albuma, "Money on My Mind", postao mu je drugi singl na prvom mjestu britanske muzičke ljestvice singlova. Treći singl s albuma, "Stay with Me", postao je međunarodni uspjeh dospjevši na prvo mjesto na britanskoj i na drugo na američkoj ljestvici Billboard Hot 100. Četvrti singl, "I'm Not the Only One", dospio je među prvih 5 u obje zemlje, dok je peti singl, "Like I Can", dospio na deveto mjesto britanske ljestvice.
U decembru 2014. nominiran je za šest Grammyja, te je na njihovoj 57. dodjeli u februaru 2015. osvojio njih četiri; jedan za najboljeg novog izvođača dok mu je singl "Stay with Me" donio Grammy za rekord godine i pjesmu godine, a album In the Lonely Hour za najbolji pop vokalni album. Na dodjeli Brit Awardsa 2015. dobio je nagrade za probojni britanski muzički čin i za globalni uspjeh. U oktobru 2015. objavio je "Writing's on the Wall", pjesmu koja se koristila u filmu Spectre; ušao je u Guinnessovu knjigu rekorda kad je postala prva pjesma iz filmova o Jamesu Bondu koja se plasirala na prvo mjesto britanskih muzičkih ljestvica. U januaru 2016. ta pjesma mu je također donijela "Zlatni globus" za najbolju pjesmu.


== Rane godine ==
Rođen je u Londonu, Engleska, Ujedinjeno Kraljevstvo. Otac mu je Frederick Smith, a majka Kate Cassidy, po zanimanju broker. Bio je član pozorišta Youth Music Theatre UK i nastupao je u njihovoj adaptaciji "Oh! Carola". Prije pozorišta, bio je u raznim džez bendovima. Mentor mu je bila džez-pijanistikinja Joanna Eden koja ga je učila pjevati i pisati pjesme. Pohađao je Katoličku školu Sv. Marije u Bishop's Stortfordu (grad u istočnom Londonu).


== Muzički stil ==
Smith navodi Adele i Amy Winehouse kao dvije glavne osobe koje su utjecale na njegovo muzičko stvaralaštvo. U intervjuu za časopis Rolling Stone, naveo je Whitney Houston i Mariahu Carey kao najbolje izvođačice R&B-a. Također je naveo da su na njegovo stvaralaštvo utjecale Christina Aguilera, Beyoncé i Lady Gaga. Komentirao je to što mu se glas često karakterizira kao glas dive rekavši:

"On [glas] je takav jer sam samo to [takvu muziku] slušao. Do prije dvije godine nisam ni slušao muške izvođače već samo Whitney Houston i Chaku Khan. Pjevačice sa zaista jakim glasovima."


== Diskografija ==

In the Lonely Hour (2014)


== Videografija ==


== Turneje ==
In the Lonely Hour Tour (2015)


== Reference ==


== Vanjski linkovi ==
Zvanični sajt
Smith na Internet Movie Databaseu
Smithov profil na MTV-ju