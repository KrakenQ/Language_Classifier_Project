Benediktas Tamoševičius (g. 1879 m. rugsėjo 4 d. Šiauliai, Rusijos imperija – (?) – Lietuvos inžinierius, politinis bei visuomenės veikėjas.


== Biografija ==
1899 m. baigė Šiaulių gimnaziją, 1903 m. – Peterburgo universiteto Fizikos-matematikos skyrių ir, išlaikęs papildomus egzaminus, įstojo į Peterburgo elektrotechnikos instituto trečią kursą. Tačiau, 1905 m. pakviestas dirbti į Valstybės kontrolę, mokslus sustabdė, juos atnaujino 1907 m. ir 1908 m. institutą baigė pirmo laipsnio inžinieriumi elektriku.
Keletą mėnesių dirbo Peterburgo tramvajaus statyboje, vėliau perėjo į Peterburgo telefonų tinklo kanalizacijos statybą, nuo 1909 m. rugsėjo 1 d. Odesos pašto telegrafo apskrities Nikolajevo telefonų tinklo vyresnysis mechanikas, kurį laiką – Prekybos ir pramonės ministerijos elektros šviesos ir Nikolajevo prekybos uosto dirbtuvių vedėjas. Nuo 1913 m. sausio 1 d. Vyriausiosios Rusijos pašto ir telegrafo valdybos skyriaus vedėjas, komisijos telegrafo ir telefonų įrangai priimti fabrikuose ir dirbtuvėse narys, technikos kursų dėstytojas. Nuo 1915 m. spalio 1 d. „Siemens ir Halske“ telefono ir telegrafo aparatų gamyklos Naugarde vyresnysis inžinierius.
1918 m. lapkričio 16 d. atsisakęs darbo Rusijoje grįžo į Lietuvą. Nuo 1919 m. lapkričio 16 d. pirmasis Pašto, telegrafo ir telefono valdybos viršininkas, pradėjęs organizuoti Lietuvos pašto tinklą.
 1922 m. vasario 22 d. – 1923 m. birželio 28 d. Aštuntame Ernesto Galvanausko ministrų kabinete Susisiekimo ministras.


== Šaltiniai ==