Kamilis Koro (piln. Žanas Batistas Kamilis Koro, pranc. Jean-Baptiste-Camille Corot, 1796 m. liepos 16 − 1875 m. vasario 22 d.) – XIX a. prancūzų tapytojas, grafikas. Vienas garsiausių Prancūzijos peizažistų. Jo dailė priskiriama realistinei meno krypčiai, darė įtaką impresionizmui.


== Biografija ==
Žanas Batistas Kamilis Koro gimė 1796 m. liepos 16 d. Paryžiuje, pasiturinčioje miestiečių šeimoje. Tėvas buvo audinių pirklys, motina laikė skrybėlių parduotuvę. Kamilis Koro 1807–1812 m. mokėsi Ruano licėjuje, po to nesėkmingai mokėsi tėvo audinių verslo. Jam esant apie 26 m. amžiaus tėvas liovėsi bandyti jį išmokyti verslo ir suteikė finansinę laisvę atsidėti tapybai. Iš pradžių Koro mokėsi pas peizažistą Achille Etna Michallon (1796–1822), po šio mirties – pas klasicistą Jean-Victor Bertin (1767–1842). 1825–1826 m. Kamilis Koro gyveno Romoje, Italijoje, lankėsi Kampanijoje, Neapolyje. 1827 m. eksponavo pirmuosius paveikslus Paryžiaus Salone („Narni vaizdas“, „Romos Kampanija“). Į Italiją Kamilis Koro dar grįžo 1834 ir 1843 m. Daug keliavo po Prancūzijos regionus: Normandiją, Provansą, Burgundiją. 
1833 m. Kamilis Koro Paryžiaus Salone buvo apdovanotas sidabro medaliu, kas suteikė jam teisę eksponuoti Salone be komisijos atrankos. 1840 m. vieną jo paveikslų įsigijo valstybė. 1842 m. Koro lankėsi Šveicarijoje. 1854 m. lankėsi Olandijoje ir Belgijoje, 1862 m. – Londone. Išvykų metu tapė plenere vietos kraštovaizdžius. Žiemos mėnesiais dirbdavo studijoje tapydamas akademinius paveikslus mitologiniais motyvais. Po 1850 m. Koro pradėjo garsėti ir tapo žinomu tapytoju. 1855 m. pasaulinėje parodoje eksponavo 6 paveikslus ir laimėjo aukso medalį. Napoleonas III įsigijo jo paveikslą. Kamilis Koro buvo tampriai susijęs su taip vadinama Prancūzijos Barbizono mokykla, tapytojais Jean-François Millet, Théodore Rousseau ir Charles-François Daubigny. Retkarčiais Kamilis Koro gali būti priskirtas šiai mokyklai, kurios dailininkai, panašiai kaip Koro, tapė tikslius, beveik topografinius peizažus ir teikė pirmenybę realistiniam vaizdavimui.
Kamilis Koro gyvenimo pabaigoje buvo populiariu ir pripažintu dailininku. Iš jo pamokas ėmė Klodas Monė ir Berta Morizo. Vėliau Koro buvo aukštai vertintas dailininkų impresionistų, nors pats gyvenimo pabaigoje nuo impresionistinio judėjimo liko nuošalyje. Kamilis Koro nutapė apie 1300 paveikslų. Mažą jo kūrybos dalį sudaro grafikos darbai. Jis paruošė grupę ofortų ir 15 litografijų po 1871 m., bei paliko nemažai grafikos darbų ant fotografinio popieriaus. Kamilis Koro mirė po trumpos ligos 1875 m. vasario 22 d. Paryžiuje. Palaidotas Per Lašezo kapinėse. Jo šlovė daugiausia buvo paremta vėlyvaisiais akademistiniais peizažais. Po 1900 m. pasikeitus publikos skoniui labiau pradėti vertinti Koro ankstyvieji plenero kūriniai.


== Darbų galerija ==

		
		
		
		
		
		
		
		
		


== Išnašos ==


== Nuorodos ==
Vikiteka 
wga.hu
abcgallery.com
Svetainė, skirta Kamiliui Koro