Agavė (gr. Αγαύη) graikų mitologijoje – Tėbų įkūrėjo Kadmo ir deivės Harmonijos dukra, Semelės, Ino ir Autonojos sesuo, Echiono žmona ir Tėbų karaliaus Pentėjo ir Epirės motina. Agavė buvo menadė (romėniškai bachantė), dievo Dioniso palydovė.

Euripido pjesėje „Bachantė“, Pentėjas atsisakė garbinti Dionisą ir pripažinti jo dieviškumą. Dionisas priviliojo savo pusbrolį į mišką, kur menadės sudraskė jį. Tarp jų buvo ir jo motina Agavė.
Ši žmogžudystė buvo taip pat ir kerštas Agavei bei jos seserims Ino ir Autonojai. Semelė besilaukdama Dioniso mirė nuo Dzeuso dieviškojo spindesio. Jos seserys šnekėjo, kad ji nesilaukė Dzeuso vaiko, o tik stengėsi nuslėpti nesantuokinius lytinius santykius su mirtinguoju, o jos mirtis buvo bausmė už melą. Dionisas, atvykęs į Tėbus ir pasiuntęs Tėbų moterims pamišimą, privertė jas švęsti Dioniso šventę. Pentėjas bandė sutrukdyti Dionisui, tačiau jį sudraskė motina Agavė, kuri tai padarė, manydama, kad drasko laukinį žvėrį.
Pagal Higiną dėl to, kad nužudė savo sūnų, Agavė paliko Tėbus ir nuvyko į Ilyriją. Ten ištekėjo už karaliaus Lykoterso, kurį nužudė tėvo Kadmo liepiama, kad šis gautų miestą.


== Kiti personažai ==
Agavė yra ir kitų graikų mitologijoje minimų personažų vardas:

Agavė, viena iš nereidžių.
Agavė, viena iš danaidžių, Europos ir Danajo duktė.
Agavė, viena iš amazonių.