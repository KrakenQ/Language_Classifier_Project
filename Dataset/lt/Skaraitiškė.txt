Skaraitiškė – kaimas Raseinių rajone, 8 km į pietus nuo Šiluvos. Yra šimtametis parkas, Skaraitiškės dvaras, pro kaimą teka Dembulė. Į rytus nuo Skaraitiškės teka upė Tvarkantė, kuri įteka į Dubysą.
Skaraitiškės paštas yra Katauskiuose. Dabartiniai mūriniai Skaraitiškės dvaro rūmai pastatyti 1838 m. vietoje senų medinių. Šis pastatas turi klasicizmo stiliaus bruožų, yra devynių sąramų, stačiakampis, tinkuotas, turintis aukštus pamatus, įspūdingus skliautuotus rūsius.
Šalia dvaro kažkada buvo išdėstytos akmeninio mūro arklidės ir daržinės, iš kurių šiuo metu likę tik pamatai. Šiaurinėje dvaro pusėje stūkso ūkinis pastatas, kažkada naudotas kaip maisto atsargų saugykla. Pastato sienų storis siekia apie metrą, todėl pastato viduje temperatūra apylygiai laikėsi ištisus metus.
Į rytus nuo dvaro buvo parkas, taip pat tvenkinys, gautas patvenkus Dembulę. Dar vienas tvenkinys buvo sukurtas patvenkus Tvarkantę, prie šio tvenkinio užtvankos buvo pastatytas akmeninis vandens malūnas, tačiau sovietmečiu neprižiūrimas sugriuvo.
Nuo dvaro į pietų pusę buvo pasodinta medžių alėja, kuri baigėsi trimis kaštonais, po kuriais buvo pastatytas masyvus medinis kryžius.
Sovietmečiu Skaraitiškė buvo judri gyvenvietė, tačiau pastaruoju metu gyvenamų namų praktiškai nebeliko, jauni gyventojai išsikėlė, o senieji išmirė.


== Gyventojai ==


== Šaltiniai ==


== Nuorodos ==
Skaraitiškės dvaras