Gaudikaičių lobis – Telšių rajono savivaldybės teritorijoje, Gaudikaičių kaime 1961 m. rastas vėlyvųjų viduramžių monetų lobis.


== Atradimas ==
1961 m. balandžio 22 d. į Telšių kraštotyros muziejų Žemaitės vidurinės mokyklos mokiniai Romas Norkevičius ir Algis Lisauskas atnešė 160 monetų. Monetos buvo visos sidabrinės, stipriai vienodai pažaliavusios. Dauguma jų buvo tiesiog sulipusios. Jie paaiškino, kad monetos rastos prie naujojo fabriko „Mastis“. Balandžio 24 d. muziejaus vyr. mokslinis darbuotojas Vitas Valatka su mokiniais nuvyko į vietą. Paaiškėjo, kad karjero tvenkinyje plaukiodami valtele vaikai sutiko durpes kasančius vyrus, kurie rado puodą su pinigais. Puodas gulėjo tuojau pat po velėna, maždaug 15 cm gylyje ir todėl jį perkirto kastuvu. Bekasdami durpes, darbininkai rado ir du juodus, atrodo, geležinius cilindro formos dirbinius. Jų jie vaikams nerodė ir pasiėmė. Dalį monetų vyrai atidavė vaikams, kurie ir atnešė į muziejų 224 monetas ir sidabrinį žiedą su akute.
Lobis rastas į šiaurę nuo Telšių miesto esančiame Gaudikaičių kaime, kuris šiuo metu jau įeina į miesto teritoriją, į šiaurę nuo geležinkelio Klaipėda – Šiauliai, 1938–1939 m. iškasto durpyno karjere. Kadangi lobis buvo durpyne, apaugęs tik velėna, atrodytų, kad jis buvo neįkastas į žemę, o tiesiog padėtas ant žemės paviršiaus ir tik vėliau apaugęs durpių velėna, kuri tesiekė 15 cm. storio. Per durpyną, kuriame rastas lobis, tėra tik laukų keliukas. Arti stambesnių kelių nėra. Todėl lobis sietinas su ant kalno esančia sodyba.


== Lobis ==
Lobį sudaro:

Frydricho III 147 trečiokai, šeštokas ir ortas
Žygimanto III Vazos 23 pusantrokai ir trečiokas
Jono Kazimiero 21 šeštokas ir ortas
Jono III Sobieskio 8 šeštokai
Frydricho Vilhelmo 6 šeštokai ir ortas
Karolio X Gustavo 1 pusantrokas
Karolio XII 2 pusantrokai, kalti 1701 m. Rygos miestui
Gustavo II Adolfo 1 pusantrokas
Elbingo švediškas pusantraskatikis ir kitos.
Sidabrinis žiedas su pajuodusia rusvo stiklo akute. Žiedo lankelio viršutinė dalis kiek platėja ir profiliuota. Profiliniuose paplatėjimuose yra įgraviriuoti brūkšneliai ir žvaigždutės. Žiedo akutė įtvirtinta iškeltame kūgelyje. Žiedo skersmuo 2,4 cm., didžiausias plotis 0,8 cm. Tai stambus vyriškas žiedas, padarytas iš gero sidabro.Lobį saugo Telšių Alkos muziejus.


== Šaltiniai ==