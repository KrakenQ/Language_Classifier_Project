Streptococcus pneumoniae – streptokokų (Streptococcus) genties bakterijų rūšis. Dar vadinama pneumokokais.
Tai gram-teigiamos bakterijos, svarbus žmogaus patogenas.


== Sukeliamos ligos ==
Kaip pagrindinė plaučių uždegimo priežastis šios bakterijos buvo identifikuotos XIX a. pabaigoje. Neskaitant pavadinimą atitinkančių ligų, jos gali sukelti ir kitas, įskaitant ūmų sinusitą, meningitą, osteomielitą, septinį artritą, endokarditą ir kt.
Bakterijos gali būti sveikų žmonių nosiaryklėje (apie 5-10 % visų suaugusiųjų, 20-40 % vaikų), ypatingai aplinkose, kur žmonės praleidžia daug laiko arti vienas kito (gydymo palatose, kareivinėse). Bakterijos prikimba prie nosiaryklės ląstelių, infekcija atsiranda tik tada, kai bakterijos pernešamos į tam tikrus nosiaryklės regionus (pvz., sinusus). Plaučių uždegimas prasideda, jei bakterijos patenka į plaučius ir nėra sunaikinamos. Dėl savo polisacharidinės kapsulės bakterijos atsparios fagocitozei, ir jeigu organizme nėra atitinkamų antikūnių, alveolių makrofagai negali pilnai jų sunaikinti, dėl ko infekcija gali išplisti per kraują.
S. pneumoniae sukeliamos ligos gydomos antibiotikais, profilaktikai naudojamos vakcinos.
Vikiteka