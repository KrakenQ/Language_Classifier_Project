Statistas – kino, TV, teatro arba operos aktorius, atliekantis nedidelį vaidmenį. Vaidindami statistai paprastai nekalba arba kalba labai nedaug ir dažniausiai vaidina pagrindinių kūrinio įvykių fone (pvz., praeivius, restorano lankytojus, žiūrovus ir pan.) Dideliuose spektakliuose, operose, kariniuose ir epiniuose filmuose gali vaidinti net keli tūkstančiai statistų.
Statistų atrankos kriterijai priklauso nuo kūrinio. Statistams nebūtina turėti daug vaidybos patirties arba šie gebėjimai iš viso nereikalaujami. Dažniausiai svarbesnis yra punktualumas, patikimumas ir gebėjimas vykdyti režisieriaus nurodymus.
Statistus samdo kino studijos arba specialios agentūros. Samdydami statistus, režisieriai paprastai ieško konkrečios išvaizdos žmonių, kurie padėtų kurti filmo atmosferą, pavyzdžiui, „studentų“, „pasiturinčių vidutinio amžiaus piliečių“ ir pan. Kartais iš statistų pageidaujama tam tikrų gebėjimų, kaip antai važinėti riedučiais arba šokti. Be to, statistai dažnai turi patys pasirūpinti atitinkamais drabužiais ir kitu rekvizitu. Nedidelio biudžeto filmuose statistai gali būti samdomi arba kviečiami vaidinti nemokamai be atrankos.
Statistų užimtumas priklauso nuo režisieriaus poreikių. Kartais jie samdomi dienai ar dviem, kol bus nufilmuota konkreti scena ar scenos, o kartais tenka dirbti ilgiau. Pavyzdžiui, Džeimso Kamerono (James Cameron) filme „Titanikas“, 150 „svarbiausių statistų“ vaidino filmo keleivius viso filmavimo metu.


== Šaltiniai ==