Inga ir Anuš Aršakian (arm. Ինգա և Անուշ Արշակյաններ), arba Aršakian seserys (arm. Արշակյան քույրեր), yra armėnų liaudies muzikos duetas. 2009 metais seserys atstovavo Armėnijai 2009 m. „Eurovizijos“ dainų konkurse, finale užėmusios 10-ą vietą.


== Biografija ==
Anuš gimė 1980 m. gruodžio 24 dieną Jerevane. Baigė S. Aslamaziano muzikos mokyklą, fortepijono klasę. 1994 metais atlikėja buvo apdovanota žiūrovų prizu Sonorous Voices konkurse Omske (Rusija). Tuo laikotarpiu pradėjo rašyti dainas. 2001 metais baigė A. Babajaniano muzikos kolegiją, kur mokėsi groti fortepijonu. 2001–2005 metais mokėsi Jerevano valstybinėje konservatorijoje ir mokėsi džiazo vokalo.
Inga gimė 1982 m. kovo 18 dieną Jerevane. Ji taip pat baigė S. Aslamaziano muzikos mokyklą. 1997 metais A. Babajaniano muzikos kolegijoje baigė smuiko specialybę, o studijuodama dirbo A. Achemian smuiko ansamblyje, su kuriuo dainininkė keliavo aplink visą šalį. 1998 metais Inga prisijungė prie sesers Anuš ir pradėjo dainininkių karjerą. 2002 metais baigė styginių instrumentų studijas ir įstojo į Jerevano valstybinę konservatoriją, kur 2005 metais baigė džiazo vokalo klasę.


== Karjera ==
Inga ir Anuš dainuoja ir kuria nuo ankstyvos vaikystės. Kaip duetas pradėjo gyvuoti 2000 metais, pradėjusios dirbti Valstybiniame Armėnijos dainų teatre. 2002 m. rugsėjo mėn. su kitais teatro solistais gastroliavo Jungtinėse Amerikos Valstijose.
2003 m. kovo mėn. pasirodė debiutinis albumas „We and our Mountains“.
2004 metais duetas koncertavo festivalyje Golden Lyre 2004, už dainą „Tamzara“ pelniusios pagrindinį prizą. 2006 m. išleido antrąjį studijinį albumą „Tamzara“. 2008 m. seserys pradėjo dirbti su įrašų kompanija „SHARM Holding LLC“.


=== Eurovizijos dainų konkursas 2009 ===

2009 m. vasario 14 d. Aršakian seserys buvo pasirinktos Armėnijos atstovėmis „Eurovizijos“ dainų konkurse 2009 Maskvoje, su daina „Jan Jan“.„Mūsų daina Eurovizijai yra parašyta liaudies muzikos stiliumi, su šiuolaikinės muzikos elementais“, – spaudos konferencijoje prieš konkursą Maskvoje sakiusi Anuš Aršakian. Dainai muziką sukūrė Mane Hakopian, žodžius parašė Vardan Zadojan ir Avet Barsegian, aranžuotė Ara Torosian. Pasak A. Aršakian, jų tikslas yra reprezentuoti armėnų liaudies muziką šiuolaikiniu būdu. „Mažos šalys kaip Armėnija visada turėtų dalyvauti konkursuose, pavyzdžiui, „Eurovizijoje“, pristatyti savo kultūrą pasauliui“, – sakė dainininkė.
Eurovizinis kūrinys „Jan Jan“ sėkmingai įveikė pusfinalį ir pateko į gegužės 16 d. vyksiantį finalą. Jame duetas surinko 92 taškus ir užėmė 10-ą vietą.
„Jan Jan“ buvo pirmoji daina armėnų kalba, patekusi į Pmachinery Top 30. Daina debiutavo 2009 m. birželio mėn. 26-oje vietoje, po dviejų mėnesių pasiekė aukščiausią poziciją – 3 vietą, ir išbuvo 16 savaičių.


=== Eurovizijos dainų konkursas 2015 ===
2015 metais Inga Aršakian kaip grupės-projekto „Genealogy“ narė dalyvavo 60-ajame Eurovizijos dainų konkurse Vienoje.


== Diskografija ==


=== Albumai ===
2003: We and our Mountains
2006: Tamzara
2009: Heartbeat of my Land
2014: Sketches


=== Videografija ===
2006: Inga & Anush. Live concert
2011: The road


== Šaltiniai ==


== Nuorodos ==
Vikiteka 
Oficiali svetainė