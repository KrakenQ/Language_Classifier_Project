AB SEB bankas (anksčiau – Vilniaus bankas, SEB Vilniaus bankas) – Lietuvos komercinis bankas. Priklauso Šiaurės šalių finansinių paslaugų grupei „SEB“. Įkurtas 1990 metais. Lietuvoje SEB grupė aptarnauja daugiau kaip milijoną klientų. 2016 m. su „Swedbank“ banku buvo vienu iš dviejų didžiausių bankų Lietuvoje ir 40-as Centrinėje Europoje (pagal „Deloitte“ vertinimą).


== Akcininkai ==
„Skandinaviska Enskilda Banken“ AB valdo 100 % AB „SEB bankas“ Lietuvoje akcijų.
SEB yra pirmaujanti Šiaurės šalių finansų grupė, Švedijoje ir Baltijos šalyse konsultuojanti klientus finansų klausimais ir teikianti jiems universalias finansines paslaugas. SEB grupei priklausančių bankų Danijoje, Suomijoje, Norvegijoje ir Vokietijoje pagrindinės veiklos sritys yra verslo ir investicinės bankininkystės paslaugos verslo klientams ir institucijoms.


== Antrinės įmonės ==
Įvairias finansines paslaugas teikia Lietuvoje veikiančios SEB grupės įmonės: „SEB bankas“, investicijų valdymo bendrovė „SEB investicijų valdymas“, gyvybės draudimo bendrovė „SEB gyvybės draudimas“ ir nekilnojamojo turto valdymo bendrovė „Litectus“.
SEB grupė Vilniuje taip pat yra įkūrusi paslaugų teikimo centrą („Skandinaviska Enskilda Banken“ AB Vilniaus filialas), teikiantį pagalbos verslui paslaugas (atlieka operacijas, teikia IT, personalo administravimo ir finansų apskaitos paslaugas) SEB grupei – jos antrinėms įmonėms ir padaliniams dvidešimtyje pasaulio šalių.


== Istorija ==
1990 m. įregistruotas komercinis Spaudos bankas, kurio pavadinimas vėliau pakeistas į AB Vilniaus bankas. 1993 m. bankas išdavė pirmąją šalyje tarptautinę mokamąją kortelę „Visa Classic“.[reikalingas šaltinis] 1995 m. bankas įrengė pirmąjį Lietuvoje bankomatą.[reikalingas šaltinis] Tais pačiais metais banko įkurta lizingo bendrovė buvo pirmoji šalyje, pradėjusi teikti išperkamosios nuomos paslaugas. 1997 m. įsteigta rizikos kapitalo valdymo bendrovė. 1998 m. bankas įsigijo 70 % akcijų FMĮ „Vilfima“, kuri perorganizuota į antrinę investicinės bankininkystės įmonę. Taip pat tais metais SEB ir Vilniaus bankas pasirašė strateginio bendradarbiavimo sutartį, pagal kurią SEB ketino tapti pagrindiniu Vilniaus banko akcininku. 1999 m. veiklą pradėjo banko įsteigta gyvybės draudimo bendrovė.
2000 m. Vilniaus bankas tapo SEB grupės nariu, SEB įsigijus 97,9 proc. Vilniaus banko akcijų., prisijungė banką „Hermis“, buvo įregistruota investicijų valdymo bendrovė – pirmoji šalyje šios srities banko įkurta įmonė. 2000 m. Vilniaus bankas pradėjo teikti paslaugas internetu. 2003 m. „Vakaro žinios” sausio 3 d. numeryje (300 tūkst. egzempliorių tiražu, apmokėtu Jurijaus Borisovo vadovaujamos UAB „Avia Baltika“) buvo paskleista informacija apie tariamą Vilniaus banko krizę. 2003 m. Vilniaus banke įdiegtos mobiliosios bankininkystės paslauga „VB Mobilinija“ ir investicijų valdymo internetu sistema „VB Makleris“. 2005 m. bankas pradėjo pavadinimo keitimo procesą ir tapo SEB Vilniaus banku. Laikydamasis strategijos užsiimti tik bankine veikla, 2007 m. bankas pardavė savo nekilnojamojo turto objektus ir nekilnojamąjį turtą valdžiusios banko grupės bendrovės „SEB VB nekilnojamasis turtas“ akcijas.
2008 m. sausio 21 d. SEB Vilniaus bankas baigė pavadinimo keitimo procesą ir tapo SEB banku. Antrinių banko įmonių pavadinimai taip pat buvo pakeisti.


== Socialinė veika ==
Nuo 2002 metų SEB bankas yra vienas iš aljanso „Langas į ateitį“ steigėjų.
Nuo 2003 m. SEB bankas kartu su televizija TV3 organizuoja „Išsipildymo akciją“ (parama vaikų globos namų auklėtiniams).[reikalingas šaltinis]
Nuo 2004 metų SEB bankas yra vienas iš asociacijos „Mentor Lietuva“, vykdančios tęstinę jaunimo narkomanijos prevencijos veiklą, steigėjų.[reikalingas šaltinis]
Nuo 2008 m. bankas drauge su partneriais Lietuvos radiju ir televizija, „Lietuvos rytas“, ISM Vadybos ir ekonomikos universitetu bei Šiaurės miestelio technologijų parku vykdo verslumo skatinimo iniciatyvą Lietuvoje „SEB verslo menas“.
Jau daugiau kaip 16 metų SEB bankas teikia paramą Lietuvos vaikų fondui.[reikalingas šaltinis]


== Šaltiniai ==


== Nuorodos ==
Oficiali banko svetainė