Krapkovicės (lenk. Krapkowice, vok. Krappitz) – miestas pietvakarių Lenkijoje, Opolės vaivadijoje, į pietus nuo Opolės, prie Odros upės ir jos intako Osoblogos. Pavieto centras.
Pro Krapkovices eina Opolės-Kozlės ir Vroclavo-Katovicų plentai. Popieriaus ir avalynės pramonės centras. Popieriaus gamybos įrenginių, plieninių konstrukcijų, izoliacinių medžiagų gamybos, maisto (pieno) pramonė. Veikia biblioteka.


== Architektūra ==
Mieste stovi dvi bažnyčios: Šv. Mikalojaus (gotikinė, XIV a. pab., su 1400 m. pristatyta koplyčia. Atstatyta 1722 m., perstatyta po karų), Švč. Mergelės Marijos Ėmimo į Dangų (neobarokinė, 1902 m.). Yra mūrinių miesto sienų (XIV–XV a.) liekanos, barokiniai rūmai su vidiniu arkadiniu kiemu (1678 m., perstatyti 1772 m.).


== Galerija ==

		
		


== Istorija ==
Krapkovicės rašytiniuose šaltiniuose minimos nuo 1275 m. Miesto teisės suteiktos 1294 m. Nuo 1327 m. priklausė Čekijai, nuo 1526 m. – Habsburgų imperijai. Miestas smarkiai nukentėjo per husitų karus (1426 m.) ir Trisdešimties metų karą (1618-1648 m.). 1742 m. atiteko Prūsijai. 1896 m. iki Krapkovicių nutiestas geležinkelis, XIX a. pab. imta plėtoti pramonę (medžio apdirbimo, popieriaus ir kt.). Per II pasaulinį karą mieste veikė 7 priverstinio darbo stovyklos, įmonėse dirbo britų ir TSRS karo belaisviai.
Nuo 1945 m. miestas priklauso Lenkijai. 1961 m. prie Krapkovicių prijungta Otmento gyvenvietė (kitapus Odros). 1956–1975 m. ir nuo 1999 m. – pavieto centras.


== Šaltiniai ==