Fudžisava (jap. 藤沢市 = Fujisawa-shi) – miestas Japonijoje, Kanagavos prefektūros centrinėje dalyje. Gyventojų 416 tūkst. (2012 m.).


== Geografija ==
Miestas įsikūręs prie Ramiojo vandenyno Sagamio įlankos. Šiaurinė miesto dalis išsidėsčiusi Sagamio plynaukštėje, tuo tarpu pietinė – ties Šonano kopomis. Į pietus nuo miesto yra Enošimos sala, pro miestą šiaurės–pietų kryptimi teka Hikičio (引地川) ir Sakajaus (境川) upės.


== Istorija ==
Šioje teritorijoje rasta įrankių iš Japonijos paleolito laikotarpio, keramikinių šukių iš Džiomon laikotarpio ir kapų iš Kofun laikotarpio.
Muromači laikotarpiu Fudžisava plėtėsi aplink Jugiodži (Yugyo-ji) budistų šventyklą, pastatytą 1325 m. Miestelis suklestėjo Edo laikotarpiu, kai pro jį ėjo prekybinio Tōkaidō kelio maršrutas.
1923 m. Didysis Kanto žemės drebėjimas pridarė daug žalos, buvo sugriauta apie 4 000 pastatų. Fudžisavai miesto statusas suteiktas 1940 m. spalio 1 d. 1964 m. vasaros olimpinių žaidinių jachtų buriavimo rungtys vyko miesto apylinkėse.


== Miesto simboliai ==
Oficiali miesto gėlė yra visterija, medis – Tunbergo pušis (Pinus thunbergii), paukštis – tulžys.


== Miestų partnerystė ==
 Majami Byčas, Florida, JAV (nuo 1959 m. kovo  5 d.)
 Macumotas, Naganas, Japonija (nuo 1961 m. liepos 29 d.)
 Vindzoras, Ontarijas, Kanada (nyo 1987 m. gruodžio 2 d.)
 Borjongas, Pietų Čungčongo provincija, Pietų Korėja (nuo 2002 m. lapkričio 15 d.)
 Kunmingas, Junanas, Kinija (nuo 1981 m. lapkričio 5 d.)