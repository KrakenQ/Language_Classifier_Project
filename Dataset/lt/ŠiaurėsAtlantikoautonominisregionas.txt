Šiaurės Atlantiko autonominis regionas (isp. Región Autónoma del Atlántico Norte) – administracinė teritorija šiaurės rytų Nikaragvoje, Karibų jūros pakrantėje ir Hondūro pasienyje; vienas iš dviejų autonominių regionų šalyje. Tai didžiausia administracinė teritorija šalyje. Administracinis centras – Puerto Kabesasas.


== Geografija ==
Regionas yra vadinamajame Moskitų Krante – pelkėtoje, džiunglėmis apaugusioje lygumoje. Iš vakarų į rytus per Šiaurės Atlantiką teka daug upių: Prinsapolka, Bambana, Didžioji Matagalpa, Kukalaja, Vava, šiaurine riba teka Koko upė, į jūrą įtekanti ties Padėkos Dievui kyšuliu. Pakrantėje gausu mangrovėmis apaugusių lagūnų, užutėkių. Regionui priklauso Karibų jūroje esantis Kajos Miskitos salynas. Dalis regiono džiunglių saugoma Bosavaso biosferos rezervate.
Regione yra išlikusios vietinių gyventojų (miskitų, sumų, garifunų) bendruomenės.


== Administracinis suskirstymas ==
Šiaurės Atlantiko autonominis regionas administraciškai padalintas į 8 savivaldybes:

Bonansa
Prinsapolka
Puerto Kabesasas
Rosita
Siuna
Vaslala
Vaspamas
Mulukuku