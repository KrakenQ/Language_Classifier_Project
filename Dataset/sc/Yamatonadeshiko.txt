Yamato nadeshiko (やまとなでしこ o 大和撫子) est una paragula giapponesa chi inditat sa pessonificatzione de sa femina giapponesa idealizada, o sa laude de sa bellesa feminina giapponesa chi si intendet prus "pura". Est una metafora chi biet sos frores, bidu chi ponet a pare sos faveddos Yamato, su lùmen anticu de su Giappone, e nadeshiko, chi est una pranta chi sa comunidade issientifica connoschet comente Dianthus superbus e chi su kanji suo si podet bortare, in sardu, comente "pitzinna galana".
Su faveddu si impreat pro inditare, a s'ispissu, una pitzocca chi est zovana e timida e, oje in die, de manera nostalgica pro laudare su chi bi aiat de bonu innantis in sas giapponesas, cosa chi est semper prus diffitzile a atzappare. De cada manera, Nadeshiko Japan est fintzas su lùmen de s'iscuadra feminina giapponesa de fùbalu.