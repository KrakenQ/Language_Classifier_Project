Большевиктерге қарсы Түркістан күрес одағы – Қоқан автономиясы күйреп, Түркістан республикасы құрылған соң, 1918 жылы көктемде кеңестерге қарсы құрылған астыртын ұйым. Оған бұрын Түркістан әскери ұйымына қараған орыс офицерлері, жергілікті орыс буржуазиясының шенеуніктері мүше болды. «Одақ» Ресейде монархияны қалпына келтіруді өз мақсаты етіп белгіледі. Оның қызметіне ағылшын әскер басшылары жетекшілік етті. Арадағы келісім бойынша «Одақ» Түркістандағы кеңестерге қарсы күштерді біріктіріп, кеңестерге қарсы қарулы көтеріліс ұйымдастыруға тиіс болды. Ағылшындар «Одақты» қаржымен және қарумен қамтамасыз етті. Ұйым мүшелері Ашхабадтағы және Верныйдағы 1918 жылғы бүлікті ұйымдастыруға қатысып, астыртын іріткі салу әрекеттерімен айналысты, Қоқан автономиясының қарулы күштерін құруға ат салысты. 1918 жылдың қазан айында Түркістан Төтенше комиссия мекемелері «Одақты» біржола жойды.


== Дереккөздер ==