L' Aragna cappona (Trachinus araneus) hè un pesciu di mari chì faci parti di a famiglia di i Trachinidae. 'Ssu pesciu si scontra in u Mari Tarraniu è l'Oceanu Atlanticu à livanti, da u Portugallu à l'Angola.
In u nomu scentificu, Trachinus veni da u grecu τραχύς, chì significheghja ruvidu, rozu, scagliosu; araneus pruveni da u grecu Ἀράχνη chì voli dì ragnu.


== Discrizzioni ==
L'aragna cappona hè longa sin'à 45 cm, a lunghezza media essendu 30 cm. L'aragna cappona pussedi una grandi bocca. Quist'ultima hè aparta à l'insù. L'aragna cappona hà dinò u spinu arcatu. Inoltri, hà i fianchi chì cumportani parechji grossi tacchi bughji (da 6 à 10), situati sottu à a linia bianca latirali. Infini, l'aragna cappona pussedi l'ochja chjuchi è abbastanza scartati. 
L'aragna cappona s'assumiglia è pò essa cunfusa incù l'altri spezii d'aragni: l'aragna cumuna è ancu Trachinus radiatus.

Sò par u più i fondi marini rinosi chì custituiscini u so ambienti solitu. L'aragna cappona hè un pridatori chì si ciba par u più di picculi pesci è di crustacei. Caccighjeghja impustata, piattata in a rena. Po si lampa annantu à i so predi muvendu si prestu à colpi di coda, eppo si metti dinò in a rena. Ùn lascia ch'è a bocca è l'ochja affiurà à a suparficia di a rena. L'aragna cappona hè smunita di buscica natatoria, ciò chì ùn li parmetti micca di nutà annantu à longhi distanzi. 
Calchì volta, u cumpurtamentu di l'aragna cappona hè aggrissivu. In certi circustanzi, hè accadutu ch'edda attacchessi i bagnadori.


== In Corsica ==
L'aragna cappona hè cumuna in u mari di Corsica.


== Noti ==


== Rifarenzi ==
Miniconi R., Molinier R., Nouhen D., Pimort M.-J. (1980) Pesci di Corsica è di u Mediterraniu, Parcu Naturali Regiunali di Corsica (in francesu)


== Da veda dinò ==
i pesci di Corsica
l'aragna
l'aragna di fondu