Dit artikel is gesjreve (of begós) in 't Mestreechs. Laes hie wie v'r mit de versjillende saorte Limburgs ómgaon.

Oldambt is sinds 1 januari 2010 'n gemeinte in 't ooste vaan de Nederlandse provincie Groninge. Ze is geneump nao de landstriek mèt dezelfde naom en besteit oet 't gebeed vaan de opgeheve gemeintes Reiderland, Scheemda en Winschoten. De gemeinte besleit 'n oppervlak vaan 296,42 km² (daovaan 61,96 km² water) en heet oongeveer 40.000 inwoeners (39.543 op 31 mei 2009 veur de drei aw gemeintes same). De gemeinte umvat de kerne Bad Nieuweschans, Beerta, Drieborg, Finsterwolde, Ganzedijk, Heiligerlee, Midwolda, Nieuw-Beerta, Nieuw-Scheemda, Niewolda, Oosterwold, Scheemda, 't Waar, Westerlee en Winschoten (hoofplaots).
De fusie is tot stand gekoume oonder drök vaan de provincie, en hingk ing same mèt e samewèrkingsprojek tösse de drei gemeintes, bekind es de Blauwe Stad. Tege dit projek, gemeind um kapitaolkrachtege lui nao dees erm regio te trèkke, waor väöl verzèt vaan de communistische partije (NCPN en later VCP), die in Oos-Groninge hun lèste machsbasis höbbe. 't Waore ouch politici vaan dees kleur die ziech verzatte tege de fusie. De aander partije (euveregens ouch gooddeils socialistisch) gónge wel akkoord.