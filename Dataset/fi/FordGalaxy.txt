Ford Galaxy on Fordin vuodesta 1995 lähtien valmistama suurikokoinen tila-automalli.


== Ford Galaxy I (1995–2006) ==
Ensimmäisen sukupolven Galaxy sai alkunsa Fordin ja Volkswagen-konsernin yhteistyönä. Näihin aikoihin aivan uuden mallin kehittäminen kilpailijan kanssa yhteistyössä nähtiin ainoana mahdollisuutena ehtiä mukaan Euroopassa virinneeseen tila-autobuumiin. Galaxya ryhdyttiin valmistamaan Palmelan tehtaalla Portugalissa. Fordin autot nimettiin Galaxyiksi ja Volkswagenin mallit saivat nimen Volkswagen Sharan. Autoja alettiin valmistamaan myös Volkswagen-konserniin kuuluvan SEATin merkillä, jolloin se sai nimekseen SEAT Alhambra. Näistä kolmesta mallista Sharania ei tuotu Suomeen.
Vuonna 1999 testattu Volkswagen Sharan ansaitsi Euro NCAP -kolaritestistä kolme tähteä viidestä.Galaxyn moottorit olivat enimmäkseen Volkswagenilta, kuten muutkin mekaaniset osat. Bensiinimoottoreista tarjolla olivat aluksi Ford Mondeon 2,0-litrainen (115 hv) ja Volkswagenin 2,8 VR6 (174 hv). Dieselmoottori oli 1,9 TDI (90 hv) Volkswagenilta. Automaattivaihteistot olivat Volkswagenin nelivaihteisia, viisivaihteiset manuaalit taas Fordin omia. Myöhemmin VR6-moottorin yhteyteen tuli saataville Volkswagenin Syncro-nelivetojärjestelmä, mutta se poistui valikoimasta vuoden 2000 alussa.
Vuoden 1997 alussa bensiinimoottorivalikoima laajeni Fordin 2,3-litraisella (145 hv). Saman vuoden lopussa esiteltiin myös 110-hevosvoimainen TDI.

Galaxy koki keväällä 2000 kasvojenkohotuksen, jossa sen ulkoasua muutettiin uuden New Edge Design -muotoilukielen mukaiseksi. Myös sisustusta uusittiin ja laatuvaikutelma oli aiempaa korkeatasoisempi. 2,8 VR6:n teho nousi 204 hevosvoimaan, ja manuaalivaihteisto oli sen yhteydessä kuusi- ja automaatti viisiportainen. Dieselmoottori muuttui pumppusuutintyyppiseksi, ja sen teholukema oli nyt 115 hevosvoimaa. Loppuvuonna 2002 tuli myös 130-hevosvoimainen, ja vuoden 2005 alussa 150-hevosvoimainen versio. Kaikissa dieseleissä oli vakiona kuusivaihteinen manuaalivaihteisto, mutta 115-hevosvoimaisen sai halutessaan viisiportaisella automaatilla varustettuna. 


== Ford Galaxy II (2006–2015) ==
Toisen sukupolven Galaxy esiteltiin keväällä 2006 Geneven autonäyttelyssä. Malli on edeltäjäänsä suurempi ja kokonaan Fordin itse suunnittelema. Se perustuu samalle pohjalevylle kuin Ford Mondeo ja Volvon S80- ja V70-mallit. Aikaisemman sukupolven Galaxyn kokoluokkaan kilpailemaan Ford esitteli pienemmän tila-auton nimeltä S-Max. Verrattuna S-Maxiin Galaxyssa on käyttökelpoisempi tavaratila katon muodon ansiosta, enemmän säilytyslokeroita sekä kiskoilla olevat kolmannen rivin istuimet. Mallin yksi kilpailuetu on mahdollisuus taittaa toinen ja kolmas istuinrivi niin, että lattiasta muodostuu täysin tasainen. 
Vuoden 2006 Euro NCAP -kolaritestistä Galaxy sai tulokseksi täydet viisi tähteä.Alkuperäisessä moottorivalikoimassa olivat 2,0-litrainen (145 hv) bensiinimoottori sekä 1,8- (100/125 hv) ja 2,0-litraiset (130/140 hv) TDCi-dieselmoottorit. Bensiinimoottori ja pienitehoisin diesel oli varustettu viisivaihteisella manuaalivaihteistolla, muissa se oli kuusivaihteinen. Kuusiportaisen Durashift-automaatin sai ainoastaan 130-hevosvoimaisen dieselin yhteyteen. 
Vuonna 2007 tuli saataville 2,3-litrainen (160 hv) bensiinimoottori, joka oli aina automaattivaihteinen. Vuoden 2008 alussa 2,0-litraisesta bensiinimoottorista tuli myös flexifuel-versio, ja 1,8-litraiset dieselit korvattiin uudella 2,2 TDCi:llä (175 hv). 
Vuonna 2010 esiteltiin uudistetut mallit S-Maxista ja Galaxystä. Ulkonäkömuutoksia tuli erityisesti keulaan, jossa ilmanottoaukko oli aikaisempaa voimakkaammin esillä. Takavalot vaihtuivat LED-valoihin. Uusia sisäverhoilumateriaaleja tuli tarjolle, lisäksi myös kuolleen kulman valvontajärjestelmä. 

Moottoriosastolla uutta oli 2,0 litran (203 hv) EcoBoost-bensiinimoottori, jonka yhteydessä oli aina kuusiportainen PowerShift-kaksoiskytkinvaihteisto. Saman vaihteiston sai valinnaisena myös dieselmoottorien yhteyteen. 2,0-litraisten TDCi-moottoreiden tehovaihtoehdot olivat nyt 140 ja 163 hevosvoimaa, ja 2,2 TDCi:n teholukema nousi 200 hevosvoimaan. 2,3-litrainen bensiinimoottori siirtyi syrjään EcoBoostin tieltä. 

Vuodenvaihteessa 2010–2011 esiteltiin lisäksi 1,6-litrainen (160 hv) EcoBoost ja 1,6 TDCi (115 hv). 


== Ford Galaxy III (2015–) ==
Uudet Galaxy- ja S-Max-mallit esiteltiin Pariisin autonäyttelyssä syksyllä 2014. Ne perustuvat samalle pohjalevylle kuin Ford Mondeo- ja Edge-mallit. Galaxya valmistetaan S-Maxin ja Mondeon kanssa samalla tehtaalla Espanjan Valenciassa.Vuoden 2015 Euro NCAP -kolaritestistä Galaxy sai tulokseksi täydet viisi tähteä.Moottorivalikoimassa ovat 1,5- (160 hv) ja 2,0-litraiset (240 hv) EcoBoost-bensiinimoottorit sekä dieselvaihtoehtona 2,0 TDCi (120/150/180/210 hv). Tehokkaampi bensiinimoottori on aina varustettu kuusivaihteisella automaattivaihteistolla ja 180- ja 210-hevosvoimaiset dieselit kuusivaihteisella PowerShift-kaksoiskytkinvaihteistolla. Sen saa halutessaan myös 150 hevosvoiman versioon. Neliveto on saatavana 150- ja 180-hevosvoimaisten dieselmoottorien yhteyteen.Varustetasot ovat Suomessa Trend ja Titanium.
Trend-mallissa on vakiovarusteina seitsemän turvatyynyä, ESP, 17 tuuman teräsvanteet pölykapselein, sumuvalot, päiväajovalot, lämmitettävä tuulilasi, radio/CD-soitin kahdeksalla kaiuttimella ja 4,2 tuuman värinäytöllä, avaimeton käynnistys, kaksivyöhykkeinen automaatti-ilmastointi, sähköikkunat edessä ja takana, kauko-ohjattu keskuslukitus, lämmitettävät sähköpeilit sekä nahkaverhoiltu ohjauspyörä ja vaihteenvalitsimen nuppi.
Titaniumissa on lisäksi 17 tuuman kevytmetallivanteet, LED-päiväajovalot, kromilista ikkunalinjassa, kromattu etusäleikkö, tuulilasinpyyhinten sadetunnistin, kahdeksantuumainen kosketusnäyttö, kolmivyöhykkeinen automaatti-ilmastointi, vakionopeudensäädin, kaistavahti ja liikennemerkkien tunnistusjärjestelmä. 


== Lähteet ==
Galaxy-esite.    Ford Motor Company Limited, 4/2015.     


=== Viitteet ===


== Aiheesta muualla ==
 Kuvia tai muita tiedostoja aiheesta Ford Galaxy Wikimedia Commonsissa