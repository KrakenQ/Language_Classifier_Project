Hamengkubuwono IX (prinssi Dorodjatun, 12. huhtikuuta 1912 – 2. lokakuuta 1988 Washington, D.C., Yhdysvallat) oli indonesialainen poliitikko ja aatelinen. Hänestä tuli jaavalaisen Yogyakartan sulttaani vuonna 1940 hänen isänsä kuoltua. Yogyakarta säilytti asemansa monarkiana Indonesian sisällä maan itsenäistyessä, ja Hamengkubuwono IX hallitsi Yogyakartan erityisaluetta kuolemaansa asti. Hän toimitti myös usean ministerin tehtäviä.


== Elämäkerta ==


=== Nuoruus ===
Prinssi Dorodjatun syntyi sulttaani Hamengkubuwono VIII:n ensimmäisen vaimon ensimmäiseksi pojaksi 12. huhtikuuta 1912.Siirtomaaisäntä Alankomaat teki sulttaani Hamengkubuwono VIII:lle ehdotuksen, että prinssi Dorodjatun lähetettäisiin Alankomaihin opiskelemaan, mihin sulttaani suostui. Dorodjatun kävi Alankomaissa peruskoulua ja sitten Hogereburgerschool-lukiota, minkä jälkeen meni Leidenin yliopistoon opiskelemaan indologiaa. Tarkoituksena oli tehdä Dorodjatunista mahdollisimman "alankomaalainen", mutta yritys epäonnistui, sillä prinssi alkoi päinvastoin ärtyä siihen, että joutui asumaan alankomaalaisen perheen keskellä omien sisarustensa piirissä elämisen sijasta.


=== Sulttaanina ===
Vuonna 1940 Dorodjatun palasi Jaavalle ja tapasi jälleen isänsä. Tämä kuoli hyvin pian kohtaamisen jälkeen, ja 18. maaliskuuta 1940 Dorodjatunista tuli Yogyakartan sulttaani hallitsijanimellä Hamengkubuwono IX. Kruunajaisissaan hän julisti, että huolimatta länsimaisesta koulutuksestaan hän oli jaavalainen ja pysyisi jaavalaisena.Japanin miehityskaudella 1942 alkaen Hamengkubuwono IX:n johtama Yogyakarta saavutti hieman aiempaa laajemman autonomian.Indonesia julistautui Sukarnon ja Mohammad Hattan johdolla itsenäiseksi 17. syyskuuta 1945. Hamengkubuwono IX ilmoitti välittömästi olevansa Indonesian valtion palveluksessa ja että Yogyakarta olisi Indonesian osa erikoisalueena. Julistuksella oli suuri merkitys alankomaalaisiin, jotka olivat toivoneet voivansa palata sotaa edeltäneeseen siirtomaajärjestelyyn. Yogyakartasta tuli pian Indonesian ensin muodollinen ja sitten myös virallinen pääkaupunki.Joulukuun 19. päivä 1948 Yogyakarta joutui alankomaalaisten hyökkäyksen kohteeksi ja monet Indonesian johtohenkilöt, kuten Sukarno ja Hatta, joutuivat näiden vangeiksi. Alankomaalaiset yrittivät houkutella Hamengkubuwono IX:ttä ottamaan vastaan paljon Yogyakartaa suuremman jaavalaisen valtion kruunun. Hamengkubuwono IX kieltäytyi yhteistyöstä ja sen sijaan jatkoi taistelua partisaanikomentaja Suharton kanssa, kunnes tasavaltalaiseen hallitusmuotoon palattiin kesäkuussa 1949. 27. joulukuuta 1949 Hamengkubuwono IX edusti Indonesian tasavaltaa vallan siirtyessä virallisesti pois Alankomaiden Itä-Intian kenraalikuvernööriltä.Itsenäisessä Indonesiassa Hamengkubuwono IX toimi vuosina 1949–1950 ja 1952–1953 puolustusministerinä. Presidentti Suharton ”uuden järjestyksen” varhaisessa vaiheessa hänestä tuli jälleen merkittävä valtiomies, ja hän toimi talous, valtiovarain- ja kehitysministerin tehtävässä. Myöhemmin vuosina 1973–1978 hän toimi Indonesian varapresidenttinä.Hamengkubuwono IX pysyi Yogyakartan sulttaanina ja Yogyakartan erillisalueen kuvernöörinä kuolemaansa asti. Hän asui kuitenkin suurimman osan ajastaan Jakartassa ja jätti hallinnolliset asiat alaiselleen.Hamengkubuwono IX kuoli hotellissa Washingtonissa 2. lokakuuta 1988. Hänet haudattiin sukunsa kuninkaalliselle hautausmaalle Imogiriin. Mahdollisesti jopa sadat tuhannet ihmiset osoittivat hänelle suosiotaan hänen kuoltuaan.


== Lähteet ==
Soemardjan, Selo: In Memoriam: Hamengkubuwono IX, Sultan of Yogyakarta, 1912-1988.  Indonesia, huhtikuu 1989, nro 47.  Artikkelin verkkoversio. (englanniksi)
Cribb, R. B.; Kahin, Audrey: Historical Dictionary of Indonesia.    The Scarecrow Press, 2004.   Teoksen verkkoversio.  (englanniksi)


=== Viitteet ===


== Aiheesta muualla ==
 Kuvia tai muita tiedostoja aiheesta Hamengkubuwono IX Wikimedia CommonsissaMonfries, John: A Prince in a Republic: The Life of Sultan Hamengku Buwono IX of Yogyakarta.    ISEAS Publishing, 2015.   Teoksen verkkoversio.  (englanniksi)