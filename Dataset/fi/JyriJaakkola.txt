Jyri Antero Jaakkola (11. helmikuuta 1977 Joensuu – 27. huhtikuuta 2010 Oaxaca, Meksiko) oli suomalainen ihmisoikeusaktivisti. Hän oli matkalla intiaaniväestön autonomiseksi julistautuneeseen San Juan Copalan kylään ulkomaisena tarkkailijana, kun Institutionaaliseen vallankumouspuolueeseen sidoksissa olevat puolisotilaalliset Ubisort-joukot ampuivat hänet sekä paikallisen CACTUS-järjestön johtohenkilön Beatriz Alberta Cariño Trujillon. Toistakymmentä karavaaniin osallistunutta haavoittui. Suomen ulkoasiainministeriö on jättänyt Meksikon valtiolle virallisen nootin tapahtuman selvittämiseen liittyen. Murhista on pidätetty neljä henkilöä huhtikuuhun 2016 mennessä. Yhteensä 11 ihmisestä on annettu asiassa pidätysmääräys. Meksikon viranomaiset vakuuttavat, että yhteistyö syyllisten kiinni saamiseksi jatkuu.Jaakkola oli Turussa asunut pitkän linjan aktivisti, joka oli mukana monessa eri vaihtoehtoliikkeessä. Hän osallistui keskeisesti reilun kaupan periaatteille perustuneeseen Estelle-projektiin ja kävi laivan mukana muun muassa Angolassa. Hän oli suunnitellut Estellen kunnostamista Meksikon-matkaa varten, mutta alus oli pantava myyntiin.Nuorena Jyri Jaakkola osallistui muun muassa Tampereen Työväen Uimarien toimintaan. Sittemmin hän toimi mm. Maailmankauppaliikkeessä ja osallistui S/v Estellen toiminnasta vastanneen Uusi Tuuli -järjestön toimintaan puheenjohtajana. Hän oli uusliberalismia vastustava ajattelija ja käytännön toimija, jonka kirjoitukset käsittelivät usein anarkismia ja kommunalismia. Hän perehtyi Meksikossa alueen alkuperäiskansoihin ja sosiaalisiin liikkeisiin ja osallistui alkuperäiskansojen oikeuksia ja autonomiaa tukevaan liikehdintään. Maaliskuussa 2015 Jaakkolan kirjoituksista julkaistiin kokoelma Pieniä vallankumouksia (Sammakko).


== Jaakkolan kirjoituksia ==
Pieniä vallankumouksia. toim. Toni Haapanen, Johan Ehrstedt, Anastasia Lapintie (2015)
Jyri Jaakkolan kesken jäänyt blogi Meksikosta (2010)
Vapauden ja yhteisöllisyyden myrsky Meksikon vallankumouksessa: Ricardo Flores Magón ja Partido Liberal Mexicano (2010)
Kuluttava työ ja siitä vapautuminen: palkkatyön vaikutus kulutuskäyttäytymiseemme. (2009)
Kulutus- ja kuljetuskarkuruutta: Tuulahdus s/v Estelleltä esipuheeksi. (2008)
Sorrettujen pedagogiikka. Anarkistinen näkökulma Paulo Freiren ajatteluun. (2007)
Tiede ja niukkuus klassisessa anarkismissa. (2007)
Jaakkola, Jyri et al. (toim.): Arkipäivän solidaarisuuteen – katkelmia paremman maailman mahdollisuuksista.   Turku: Turun maailmankauppayhdistys ry & Turun yliopiston naistutkimuksen ainejärjestö F-piste, 2005.   Teoksen verkkoversio.  
Popular assemblies and confederations
Murray Bookchinin yhteiskuntaekologia: kommunalismi evoluution tienä itsetietoisuuteen, vapauteen ja eettisyyteen (2003-04)


== Lähteet ==


== Aiheesta muualla ==
Yle Elävä arkisto: Jyri Jaakkola Estelle-laivalla 2002