Kurt Löwenstein (18. toukokuuta 1885, Bleckede – 8. toukokuuta 1939, Pariisi) oli saksalainen poliitikko, kasvatustieteilijä ja yksi sosialistisen nuorisojärjestö Die Falkenin perustajista.
Juutalaisen vaatekauppiaan perheeseen syntynyt Löwenstein opiskeli nuoruudessaan teologiaa ja filosofiaa Halberstadtissa, ja hänet hyväksyttiin berliiniläiseen rabbiinikouluun, mutta hän hylkäsi haaveet rabbin urasta ja luopui uskonnollisesta vakaumuksestaan.
Ensimmäisessä maailmansodassa Löwenstein ei pasifistina osallistunut sotatoimiin, mutta ilmoittautui Punaisen Ristin tehtäviin itärintamalle. Vuonna 1920 hänet valittiin Saksan valtiopäiville ensin vasemmistososialistina ja vuodesta 1923 sosiaalidemokraattien edustajana. Valtiopäivillä ja Berliinin kaupunginvaltuustossa Löwenstein keskittyi erityisesti koulutuspoliittisiin kysymyksiin.
Helmikuussa 1933 SA-joukot hyökkäsivät Löwensteinin kotiin ja vandalisoivat irtaimistoa. Löwenstein piti tekoa murhayrityksenä, koska asunnossa myös ammuttiin. Pian tämän jälkeen hän pakeni Saksasta, ensin Prahaan ja sitten Pariisiin, jossa hän kuoli sydänkohtaukseen toukokuussa 1939. Hänet on haudattu Père-Lachaisen hautausmaalle.
Berliinin pohjoispuolella Werneuchenissa on nykyään Kurt Löwensteinin mukaan nimetty koulutuskeskus.


== Lähteet ==