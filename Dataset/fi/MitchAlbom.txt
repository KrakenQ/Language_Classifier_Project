Mitchell David Albom (s. 23. toukokuuta 1958 Passaic, New Jersey) on yhdysvaltalainen romaanikirjailija ja toimittaja (kolumnisti), joka on lisäksi tehnyt televisio- ja radiotöitä. Hänet tunnetaan kansainvälisesti parhaiten teoksesta Tiistaisin Morrien luona (Tuesdays With Morrie, 1997). Kirja kuvaa hänen ystävänsä ja entisen professorinsa, sosiologi Morrie Schwartzin (1916–1995) viimeisiä vaiheita ALS-lihasrappeumataudin kanssa. Albom tapasi Schwartzin joka tiistai tämän elämän loppuun, ja he kävivät filosofisia keskusteluja. Kirjasta on tehty myös elokuva, jossa Mitch Albomina esiintyi Hank Azaria ja Morrie Schwartzina Jack Lemmon.