Josef Suk (4. tammikuuta 1874 Krečovice – 29. toukokuuta 1935 Benešov) oli tšekkiläinen säveltäjä ja viulisti. Hänen tuotantoonsa kuuluu muun muassa sinfonia Asrael (1906), kaksi jousikvartettoa, kaksi pianotrioa, sinfonisia runoja, kuoroteoksia ja näyttämömusiikkia. Nuoruudessaan Suk toimi toisen viulun soittajana aikoinaan erinomaisesta yhteissoitostaan kuuluisassa Böömiläisessä jousikvartetissa.Suk opiskeli vuosina 1885-1892 Prahan konservatoriossa Antonín Dvořákin johdolla. Vuonna 1898 Suk meni naimisiin Dvořákin tyttären kanssa. Vuodesta 1922 lähtien hän toimi opettajana Prahan konservatoriossa. Hän opetti muun muassa Bohuslav Martinůa. Sävellyksissään Suk noudatti aluksi appensa Dvořákin tyylisuuntaa, mutta siirtyi myöhemmissä teoksissaan modernimpaan ilmaisuun. Suk kuoli Benešovissa vuonna 1935.
Suk voitti Los Angelesin olympiakisojen taidelajeissa hopeaa teoksellaan Into a New Life vuonna 1932. Hänen maamiehensä runoilija Petr Křička kirjoitti teoksen sanoitukset. Sukin kuoleman jälkeen teoksesta tuli liikuntajärjestö Sokolin virallinen marssi.Sukin samanniminen lapsenlapsi Josef Suk (s. 8. elokuuta 1929) on menestynyt itsekin viulistina ja oli vuonna 1951 perustamassa Suk-trioa.


== Lähteet ==