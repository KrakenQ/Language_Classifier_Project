Doris May Roberts (4. marraskuuta 1925 St. Louis, Missouri – 17. huhtikuuta 2016 Los Angeles, Kalifornia) oli yhdysvaltalainen näyttelijä. Hänet tunnettiin parhaiten roolistaan Marie Baronena sarjassa Kaikki rakastavat Raymondia.
Roberts teki televisiodebyyttinsä vuonna 1951. Hän alkoi samalla vuosikymmenellä esiintyä myös Broadwayssä, ja ensimmäisessä elokuvassaan hän esiintyi 1961. Hänen myöhempien elokuviensa joukkoon lukeutuivat Kuherruskuukausimurhaajat (The Honeymoon Killers, 1970) ja Pelham 1–2–3 kaapattu (The Taking of Pelham One Two Three, 1974).
Elokuvarooleistaan huolimatta Roberts tunnettiin etupäässä ansioistaan televisiossa. Hän sai Emmy-palkinnon vuonna 1983 sarjasta Sairaalan syke sekä vuosina 2001, 2002, 2003 ja 2005 sarjasta Kaikki rakastavat Raymondia.
Roberts otti vuonna 1962 avioeron ensimmäisestä miehestään Michael Cannatasta. Pari sai pojan ja sittemmin kolme lapsenlasta. Hän meni vuonna 1963 uusiin naimisiin kirjailija William Goyenin kanssa; avioliitto päättyi miehen kuoltua leukemiaan 30. elokuuta 1983.
Roberts harrasti ruoanlaittoa ja julkaisi vuonna 2005 Danelle Mortonin kanssa kirjan Are You Hungry, Dear? Life, Laughs, and Lasagna. Hän asui Los Angelesissa, ja hänellä on tähti Hollywood Walk of Famella.


== Lähteet ==


== Aiheesta muualla ==
Doris Roberts Internet Movie Databasessa (englanniksi)