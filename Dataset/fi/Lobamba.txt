Lobamba on Swazimaan historiallinen pääkaupunki ja nykyisinkin maan lainsäädännöllinen pääkaupunki ja kuninkaallinen keskus. Lobamba on muun muassa maan parlamentin istuntopaikka ja kuningataräiti Ntombin asuinpaikka. Ntombi on nykyisen kuninkaan Mswati III:n äiti ja on kuninkaan rinnalla edelleen maan toinen hallitsija (engl. Joint Head of State). Kaupungissa on noin 6 000 asukasta.lähde?Lobamba sijaitsee maan länsiosaan kuuluvan Hhohhon piirin alueella Ezulwinin laaksossa noin 18 kilometriä Mbabanesta etelään. Kaupunki on kuuluisa kahdesta vuosittaisesta seremoniallisesta tapahtumasta: elo-syyskuussa kuningataräidin kunniaksi järjestettävästä Umhlanga-juhlasta ja joulu-tammikuussa kuninkaan kunniaksi järjestettävästä Incwala-juhlasta. Juhlat koostuvat muun muassa tanssi- ja laulutapahtumista sekä muista perinteisissä asuissa käytävistä juhlamenoista.
Kaupungin merkittäviin rakennuksiin kuuluvat muun muassa valtionpalatsi Embo, kuninkaallinen Kraali, swazien kansallismuseo, parlamenttitalo ja entisen kuninkaan Sobhuza II:n museo.
Somhlolon stadionilla on 20 000 katsojapaikkaa, ja sitä käytetään monenlaisiin tapahtumiin kuten kruunajaisiin ja konsertteihin.Lentoliikenneyhteyksiä kaupunkiin palvelee Matsaphan lentoasema.


== Lähteet ==