Levassova (ven. Левашо́во, Levašovo) on taajama ja kunnallishallintoalue Pietarin kaupungin Viipurin piirissä Venäjällä. Se sijaitsee kaupungin pohjoisosassa Suomen rautatien varrella (Levašovon asema). Etelässä se rajoittuu Parkalaan ja pohjoisessa Haapakankaaseen. 
1800-luvun lopulla Levassovaan syntyi pietarilaisten huvila-alue. Vuonna 1950 Levassova sai kaupunkimaisen taajaman statuksen ja vuonna 1954 se siirrettiin Viipurin piirineuvoston alaisuuteen.


== Joukkohaudat ==
Levassovan länsipuolella sijaitsee ns. Levašovskaja pustoš (ven. Левашовская пустошь), jossa vuodesta 1937 lähtien teloitettiin ja haudattiin Neuvostoliiton poliittisten vainojen uhreja sekä kuolemaan tuomittuja rikollisia. 1940–1950-lukujen vaihteessa sinne haudattiin ilmeisesti myös ns. Leningradin jutussa tuomitut NKP:n jäsenet ja vuoden 1954 joulukuussa Leningradin jutun sepittänyt Neuvostoliiton entinen turvallisuusministeri Viktor Abakumov apureineen. Kaikkiaan alueelle on haudattu 46 700 henkilöä.
Vuonna 1989 Levassovan joukkohautojen paikalle perustettiin muistoalue, jonne on pystytetty mm. Stalinin vainoissa menehtyneille suomalaisille omistettu muistomerkki. Hautausmaan yhteydessä on pieni museo.


== Lentokenttä ==
Noin kaksi kilometriä taajamasta sijaitsee Levašovon sotilaslentokenttä. Sen muuntamista yhteiskäyttöiseksi, myös siviililiikennettä palvelevaksi lentoasemaksi on suunniteltu mm. Gazprom-yhtiön kanssa.


== Lähteet ==


== Aiheesta muualla ==
Levassovan taajama Pietari-tietosanakirjassa  (venäjäksi)
Levassovan muistoalue Pietari-tietosanakirjassa  (venäjäksi)
Levassovan rautatieasema (kuva)