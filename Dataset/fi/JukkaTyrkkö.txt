Jukka Pellervo Tyrkkö (vuoteen 1927 Nieminen; 2. huhtikuuta 1912 Ylöjärvi – 16. lokakuuta 1979) oli suomalainen toimittaja ja sotakirjailija. Hän alkoi vuonna 1933 vain 21-vuotiaana julkaista Ylöjärven ensimmäistä sanomalehteä nimeltä Ylöjärvi. Lehti ilmestyy edelleenkin Ylöjärven Uutiset -nimellä. Uransa alkuvaiheessa Tyrkkö oli toimittajana myös Aamulehdessä ja IKL:n Työn suunta -lehdessä. 
IKL- ja Sinimustat -järjestöjen aktiivi Tyrkkö osallistui sotaan suomalaisessa SS-vapaaehtoispataljoonassa pataljoonan sotakirjeenvaihtajana ja propagandistina. Kirjoituksissaan Tyrkkö pyrki rakentamaan yhteyttä jääkäriliikkeen ja SS-pataljoonan välille. Tyrkön esimerkiksi Aamulehteen ja Rintamamies-, Suomi-Saksa-, Hakkapeliitta- ja Ajan Suunta-lehtiin laatimien artikkelien sisältö on avoimen anti-bolševistista ja kansallissosialistista. Reportaasien ja artikkelien sisällössä rakennettiin kuvaa tulevasta Suur-Suomesta ja Suomen keskeisestä asemasta Saksan johtamassa uudessa Euroopassa. Kokemuksistaan sodassa Tyrkkö kirjoitti myöhemmin kirjan Suomalaisia suursodassa. Hän oli myös 1943–1944 SS-Aseveljet ry:n sihteeri.Jukka Tyrkkö oli naimisissa toimittaja Marjatta Tyrkön (o.s. Tulenheimo) kanssa. Heidän tyttärensä on toimittaja ja kirjailija Maarit Tyrkkö. Jukka Tyrkön veli oli kirjailija Martti Tyrkkö ja sisko oopperalaulaja Marja Tyrkkö.


== Teokset ==
Valkeakoski: Sydän-Hämeen Sampo – työn ja tulevaisuuden kauppala. Kuvateos. Valkeakoski-seura, Hämeenlinna 1947. (Näköispainos Valkeakoski-seura, Valkeakoski 1993.)
Myllärin tytär. Näytelmä. 1949.
Suomalaisia suursodassa: SS-vapaaehtoisten vaiheita jääkäreiden jäljillä 1941–43. WSOY 1960. (2. painos 1961.)
Kultakello: Romaani. Petrarca, Helsinki 1970.
Sallan savotta -41. WSOY 1971.
Pajari rintamakenraalina: Aaro Olavi Pajari (1897–1949) sotilaana, esimiehenä ja ihmisenä. Toimittanut Jukka Tyrkkö. Otava 1974.
Lauri Törnin tarina: Vapaustaistelijan vaiheita Viipurista Vietnamiin. Alea-kirja, Helsinki 1975. (3. täyd. painos 1983.)


== Lähteet ==