Tu-104 ir pirmā reaktīvā pasažieru lidmašīna Padomju Savienībā. Pasaulē - otrā, pēc angļu De Havilland Comet. Tā kā Comet lidmašīnu ekspluatācija tika pārtraukta (vairāku tobrīd neizprotamu katastrofu dēļ) uz laika posmu no 1956. līdz 1958. gadam, Tu-104 šajā laikā bija vienīgā reaktīvā lidmašīna pasaulē, kas veica regulāros pasažieru reisus. Tāpēc PSRS sauca Tu-104 par pirmo reaktīvo pasažieru lidmašīnu pasaulē.
Daudzas aviokonstruktora Andreja Tupoļeva pasažieru lidmašīnas tika veidotas uz militāro lidmašīnu bāzes. Tu-104 tika veidota uz reaktīvā bumbvedēja (Tu-16) bāzes. Pirmais Tu-104 prototipa lidojums notika 1955. gada 17. jūnijā. Bet nedaudz vairāk nekā pēc gada (1956. gada 15. septembrī) notika pirmais regulārais reiss.
Lai arī Tu-104 tika uzskatīta par Padomju civilās aviācijas flagmani (līdz parādījās Tu-134 un IL-62), tomēr tā arī bija visu laiku nedrošākā PSRS pasažieru lidmašīna. Arī Tu-104, tāpat kā De Havilland Comet, cieta vairākas neizprotamas katastrofas, tikai savādāka rakstura. Tu-104 tajā laikā neizprotamu iemeslu dēļ dažreiz kļuva nekontrolējama, strauji uzņemot augstumu, līdz zaudēja ātrumu un lidmašīna sāka strauji krist. 1958. gadā notika divas šāda veida katastrofas, tomēr PSRS atšķirībā no Lielbritānijas nepārtrauca savas lidmašīnas ekspluatāciju. Problēmas risinājums tika rasts, tomēr, arī par spīti tam, avāriju skaits nebija mazs. No visām saražotajām (201) lidmašīnām dažādās avārijās un katastrofās tika zaudētas 37 jeb 18% no visas Tu-104 flotes. 
Daļēji arī TU-104 nedrošības dēļ 1959. gadā ekspluatācijā tika laista daudz drošāka un stabilāka lidmašīna - aviokonstruktora Sergeja Iļjušina turbopropelleru IL-18. Daudzas IL-18 lidmašīnas padomju laikos tika ekspluatētas arī Rīgas lidostā. Par spīti tam, lielākajai daļai PSRS pilsoņu piecdesmito gadu beigās un sešdesmito gadu sākumā nācās lidot tieši ar Tu-104.