Η θάλασσα Μποφόρ (αγγλικά: Beaufort Sea, γαλλικά: mer de Beaufort) αποτελεί τμήμα του Αρκτικού ωκεανού. Βρίσκεται βόρεια των Βορειοδυτικών Εδαφών, του Γιούκον και της Αλάσκας και δυτικά του Καναδικού Αρκτικού Αρχιπελάγους. Το βορειοδυτικό όριο της ορίζεται από μία γραμμή που συνδέει το Μπάροου και το Λαντς Εντ. Καταλαμβάνει έκταση 450.000 τετραγωνικών χιλιομέτρων. Πήρε την ονομασία της από τον Ιρλανδό υδρογράφο Φράνσις Μποφόρ.
Ο ποταμός Μακένζι, καθώς και άλλοι μικρότεροι, εκβάλλουν στη θάλασσα Μποφόρ. Αποτελεί σημαντικό καταφύγιο φαλαινών και θαλασσοπουλιών και έχει μείνει ακόμη σχετικά ανέπαφη από την εμπορική κίνηση.
Στη θάλασσα αυτή εικάζεται ακόμη ότι υπάρχουν κοιτάσματα πετρελαίου κάτω από το θαλάσσιο υπόστρωμα. Σε αυτή την κατεύθυνση συμβάλλουν και τα ανάλογα ευρήματα στον ποταμό Μακένζι και την νότια πλαγιά της Αλάσκας.
Υπάρχει μία συνεχιζόμενη διαμάχη μεταξύ των ΗΠΑ και του Καναδά σχετικά με την οριοθέτηση του τμήματος του συνόρου τους που περιλαμβάνεται στα όρια της θάλασσας Μποφόρ.   Ο Καναδάς ισχυρίζεται ότι το όριο πρέπει να βρίσκεται κατά μήκος του 141ου μεσημβρινού και σε απόσταση 200 ναυτικών μιλίων (370 χλμ.), ακολουθώντας το όριο Αλάσκας - Γιούκον.Οι ΗΠΑ από την άλλη υποστηρίζουν ότι η διαχωριστική γραμμή πρέπει να τεθεί κάθετα στην ακτή και σε απόσταση 200 ναυτικών μιλίων(370 χλμ.), ακολουθώντας μία γραμμή ίσων αποστάσεων από αυτή. Η διαφορά αυτή δημιουργεί μία γκρίζα ζώνη διεκδικούμενη και από τις δύο χώρες. Η διαμάχη έχει αποκτήσει ιδιαίτερη σπουδαιότητα λόγω των πιθανών κοιτασμάτων πετρελαίου στη διαφιλονικούμενη περιοχή.  Και οι δύο χώρες έχουν διεκδικήσει δικαιώματα για το πετρέλαιο σε διάφορα τμήματα της αμφισβητούμενης περιοχής. Το μεγαλύτερο τμήμα της θάλασσας Μποφόρ είναι παγωμένο σχεδόν σε όλη τη διάρκεια του χρόνου. Ένα στρώμα πάγου καλύπτει τη βόρεια άκρη της ολόκληρο το χρόνο.