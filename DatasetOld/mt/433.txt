4′33″ (pronunzjata "Four minutes, thirty-three seconds", jew "erba' minuti u tlieta u tletin sekonda") hi kompożizzjoni mużikali fi tliet movimenti mill-kompożitur esperimentali Amerikan John Cage (1912-1992). Inkitbet fl-1952 għal kwalunkwe strument (jew taħlita ta' strumenti), u l-partitura tgħid lill-mużiċist biex tul it-tliet movimenti ma jdoqq xejn. Il-kompożizzjoni ssostni li hi magħmula mill-ħsejjes ambjentali li s-semmiegħ jisma' waqt l-eżekuzzjoni, għalkemm ta' spiss tiġi meqjusa bħala "erba' minuti u tlieta u tletin sekonda ta' silenzju". 4′33″ hi l-aktar biċċa xogħol magħrufa u kontroversjali ta' Cage, u l-aktar biċċa xogħol magħrufa fost il-ħafna xogħolijiet mużikali li jikkonsistu fil-biċċa l-kbira tagħhom f'silenzju.