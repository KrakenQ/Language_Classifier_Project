Sinopec (eller 中国石油化工股份有限公司, China Petroleum & Chemical Corporation) er et kinesisk oljeselskap med hovedkvarter i bydelen Chaoyang i Beijing. Det er blant Folkerepublikken Kinas tre største oljeselskaper, og er børsnotert i Hongkong på byens Hang Seng Index.
Selskapet har et stort internasjonalt engasjement, driver oljeraffinerier og har et riksdekkende nett av bensinstasjoner og andre avdelinger for salg av oljeprodukter i Kina. 
I februar 2002 inngikk Sinopecs datterselskap Unipec en avtale med det franske selskapet Total Gabon, noe som førte til de første kinesiske kjøp av olje fra  Gabon. I slutten av september 2010 kjøpte Sinopec en 40-prosents andel i det spanske oljeselskapet Repsols selskap i Brasil for 7,1 milliarder dollar.
Et annet av Sinopecs datterselskaper er Shanghai Petrochemical, som er medregnet i aksjeindeksen SSE 50.