Un hiperlink (în engleză hyperlink), sau mai scurt un link, este o referință, legătură, element de navigație într-un document electronic către alte părți ale aceluiași document, alte documente sau secțiuni din alte documente, spre care un utilizator este trimis atunci când accesează elementul de navigație. Mai tehnic exprimat, un hiperlink este o referință într-un hipertext, care funcțional dă posibilitatea executării unui salt către alt document  electronic  (alt hypertext) sau către o altă poziție a respectivului document (hipertext). Dacă hiperlinkul este executat, atunci este apelată și conectată direct ținta (destinația) referinței. În general, termenul hiperlink se referă (hyper) la rețeaua informatică mondială, unde linkurile (hiperlink) sunt componente de bază. Trebuie înțeles că saltul la destinația dorită în referință se execută electronic, deci referința este electronic prelucrată. Un link este asemănător cu referințele și citările folosite în literatură, cu diferența că destinația hiperlinkului se poate accesa automat și instantaneu, printr-un singur clic cu mausul.
Termenul hiperlink a apărut în anii 1964-1965, fiind lansat de americanul Ted Nelson, în cadrul proiectului său intitulat “Project Xanadu”. Cuvântul englez corespunzător se scrie cu y: hyperlink.
Hiperlinkurile fac parte din elementele de bază ale World Wide Web-ului, dar nu se limitează la HTML sau Internet. Linkurile se pot folosi în aproape orice document în format electronic.