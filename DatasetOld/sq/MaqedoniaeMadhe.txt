Maqedonia e Bashkuar (maqedonisht: Обединета Македонија, Obedineta Makedonija), ose Maqedonia e Madhe (maqedonisht: Голема Македонија, Golema Makedonija), është një koncept irredentist i nacionalistëve maqedonë, i cili synon bashkimin e gjitha trojeve që i takojnë rajonit gjeografik të Maqedonisë në Europën juglindore (që ata pretendojnë se është atdheu i tyre, dhe që sipas tyre është copëtuar padrejtësisht në Traktatin e Bukureshtit në 1913) në një shtet të vetëm që do udhëhiqej nga maqedonët. Si kryeqytet i Maqedonisë së Madhe do bëhej qyteti Selanik (Solun në gjuhët sllave) i cili ndodhet në krahinën greke Maqedonia, dhe të cilin maqedonët dhe vetë Titoja kishte ëndërruar gjithmonë ta zotëronin.