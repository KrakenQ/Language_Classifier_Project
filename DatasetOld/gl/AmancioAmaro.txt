Amancio Amaro Varela, coñecido simplemente como Amancio, nado na Coruña o 16 de outubro de 1939, é un ex futbolista e adestrador de fútbol galego.
Centrocampista histórico do Deportivo da Coruña e do Real Madrid, xogou 579 partidos entre os dous conxuntos e marcou 223 goles, 21 deles na Copa de Europa. Ocupa na actualidade o 10º posto na táboa de máximos goleadores da historia do Deportivo, e o 11º do Real Madrid. Está amplamente considerado como un dos dous mellores futbolistas galegos da historia, xunto ao tamén coruñés Luis Suárez.
No Deportivo formou unha gran dupla atacante co compostelán Veloso, marcando entre os dous 83 goles nas súas dúas últimas tempadas na Coruña. Foi o máximo goleador de Segunda División na tempada 1961/62 e o gran artífice do ascenso ese ano. O seu rendemento no Deportivo chamou a atención do FC Barcelona e do Real Madrid, sendo este último o que conseguiu a súa fichaxe, sendo un dos traspasos máis caros e mediáticos da época.
Xogou 14 tempadas no Real Madrid, liderando xunto a Paco Gento a xeración de futbolistas coñecida como o "Madrid Yé-Yé". Gañou nove ligas (cifra só superada por Gento, Pirri e Messi), tres Copas do Rei e a Copa de Europa de 1966, onde marcou un dos goles da final fronte ao Partizán de Belgrado. Foi dúas veces pichichi e en 1964 gañou o Balón de Bronce, por detrás de Denis Law (ouro) e Luis Suárez (prata).
Foi tamén internacional coa selección española, coa que disputou 42 partidos e marcou 11 goles. Formou parte da histórica selección que se proclamou campioa da Eurocopa de 1964, tras derrotar na final á Unión Soviética.
Os seus éxitos fixeron que figurase como o 47º mellor futbolista de todos os tempos para a Federación Internacional da Historia e Estatística de Fútbol en abril de 1990,​ e como o 8º mellor xogador español do século XX.​ Ademais fóronlle concedidas dúas Medallas de Prata ao Mérito Deportivo,​ e en 2001 foille concedida a Medalla de Ouro pola súa traxectoria deportiva.​ Ese ano recibiu tamén a Medalla Castelao.