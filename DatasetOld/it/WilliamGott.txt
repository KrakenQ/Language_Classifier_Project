William Henry Ewart Gott (Leeds, 13 agosto 1897 – vicino ad Alessandria d'Egitto, 7 agosto 1942) è stato un generale britannico.
Ufficiale britannico durante la seconda guerra mondiale, partecipò con distinzione alle numerose e alterne campagne di guerra nel deserto libico e egiziano contro le pericolose forze italo-tedesche del generale Erwin Rommel. Personalità notevole, molto apprezzata dalle truppe, Gott era un grande esperto di guerra nel deserto e di mezzi corazzati e mantenne sempre grande prestigio nell'esercito britannico, esercitando con impegno e energia il comando successivo di brigate, divisioni e corpi d'armata dal 1940 al 1942.
Rimase ucciso nell'abbattimento del suo aereo colpito da un caccia tedesco , quando era già stato designato da Winston Churchill per assumere il comando dell'Ottava armata britannica sul fronte di El Alamein.