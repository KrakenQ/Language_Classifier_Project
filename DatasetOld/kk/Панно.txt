Панно (фр.  panneau, лат.  рannus – мата кесіндісі)  

1) мүсіндік бейнелер немесе түрлі суреттермен әшекейленген қабырғаның бір бөлігі;
2) қабырғаның бір бөлігін немесе үйдің ішкі төбесін әсемдеу мақсатымен салынған кескіндемелік туынды.Ол пайдаланған материалына (ағаш, металл, қыш, тас, әйнек, мата, т.б.) қарай әшекейленеді. Қазақ жерінде күмбезді құрылыстардың қабырғасын өрнекті кірпішпен өріп тұрғызу 11 ғасырдан белгілі. Мысалы, Бабажы қатын (11 ғ.), Қарахан (11 ғ.) және Айша Бибі (11 ғ.) мазарларындағы әшекей-өрнектер. Соңғы жылдары Панно жанрлық жағынан ерекше дамыды. Сәулетті қоғамдық ғимараттар мен үйлердің интерьерлері, экстерьерлері безендірілді, “Қазақфильм” киностудиясының вестибюлі мен репетиция залына (1970, П.Я. Зальцман), Алматы эстрада-цирк өнері колледжіне (1972, С.С. Киракозов) және Жамбыл облысындағы Георгиевка (Қордай) ауылының Мәдениет сарайына (1969, Х.Наурызбаев, У.Рахманов) салынған сәндік Панно; “Медеу” мейманханасы (И.И. Нимец, Г.Д. Завизионный) мен Қазақстан Композиторлар одағының “Таутүрген” шығармасы үйі – әкімшілік корпусының асханасына (Завизионый) керамика техникасында жасалған Панно; Алматы қаласындағы “Қазақстан” мейманханасының вестибюлі мен банкет залындағы гобелендер (І.Тыныбеков, Б.Зәуірбекова, И.З. Ярема, Е.П. Николаева), т.б.