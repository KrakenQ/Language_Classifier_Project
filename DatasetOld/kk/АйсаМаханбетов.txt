Айса Маханбетов  (1917, Маңғыстау облысы, Маңғыстау ауданы 15-ауыл – 1989) – қайраткер. Қазақстанға еңбегі сіңген зоотехник (1965) 1938 – 40 жылдары Ашғабад ауыл шаруашылық институтында оқыды. 1940 жылы әскер қатарына шақырылып, одан әрі 2-дүниежүзілік соғысқа қатысты. 1945 – 51 жылдары аралығында Түрікменстандағы «Красное Знамя» кеңшарында бас зоотехник болды. 1951 – 60 жылдан  Шымкент қаласындағы «Қазсовхоз қаракөлтресінің» бас зоотехнигі, трест директорының орынбасары қызметінде болды. 1960 жылы Қызылорда облысы Кеңесі төрағасының орынбасары, облыстық партия комитеті ауыл шаруашылық бөлімінің меңгерушісі, 1971 – 78 жылдары осы облыстық ауыл шаруашылық басқармасының бастығы болды. 1973 жылы  қаракөл қойының жаңа тұқымының авторы. 1978 жылы республикалық дәрежедегі зейнеткерлікке шықты. Маханбетов  Ұлы Отан соғысының бірнеше орден, медальдарымен марапатталған. 1956 жылы  Қазақ КСР Жоғарғы Кеңесінің «Құрмет» грамотасымен, 1963 және 1966 жылдары екі рет «Құрмет белгісі», 1971, 1973 жылы Еңбек Қызыл Ту ордендерімен марапатталды.