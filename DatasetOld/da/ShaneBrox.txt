Shane Brox (født 8. november 1968) er en dansk tøjdesigner og vært for børne-udsendelsen Shanes Verden på DR1.
Brox er født i Canada, men flyttede siden til Norge med sin norske mor og danske far. Efter gymnasiet flyttede han imidlertid til Danmark for at studere design på Designskolen i Kolding. Her blev han færdig i 1991 og blev med det samme headhuntet af tøjgiganten Levi's. Men efter otte år i Bruxelles som designer rejste han tilbage til Danmark.
I 2001 begyndte han at optræde for børn. Omdrejningspunktet var Brox' egen kreative barndom med leg og byggeri af kunstfærdigt udførte legesager bestående af alt fra tomme køkkenruller og mælkekartoner til tabte frakkeknapper og en udrangeret fejekost.
Konceptet blev siden udviklet i samarbejde med DR1, hvor udsendelsen Shanes Verden blev godt modtaget. I 2008 kunne Shane Brox således høste tv-prisen "Årets Børne- og Ungdomsprogram".
I 2013 præsenterede han julekalenderen Jul på Slottet i programmet Shane viser Jul på Slottet på DR Ramasjang.
Shane Brox har indtil videre skrevet 12 børnebøger.