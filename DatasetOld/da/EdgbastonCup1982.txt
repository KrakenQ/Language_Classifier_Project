Edgbaston Cup 1982 var en tennisturnering for kvinder, der blev spillet udendørs på græsbaner i Edgbaston Priory Club i Birmingham, Storbritannien i perioden 7. - 13. juni 1982. Det var den første udgave af Birmingham Classic, og turneringen var del af WTA Tour 1982.
Damesinglerækken blev vundet af Billie Jean King fra USA, som i finalen besejrede sydafrikaneren Rosalyn Fairbank med 6-2, 6-1. Det var Kings 127. og tredjesidste turneringssejr i single i karrieren, men det var første gang siden september 1980 at hun vandt en singlefinale.
I damedoubleturneringen sejrede værtslandets Jo Durie og Anne Hobbs, der i finalen vandt med 6-3, 6-2 over førsteseedede Rosie Casals og Wendy Turnbull. For både Durie og Hobbs var det karrierens første turneringssejr på WTA Tour.