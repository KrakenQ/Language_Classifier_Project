French Open-mesterskabet i damedouble 2018 var den 101. turnering om French Open-mesterskabet i damedouble. Turneringen var en del af French Open 2018 og blev spillet i Stade Roland Garros i Paris, Frankrig i perioden 30. maj - 10. juni 2018 med deltagelse af 64 par.
Mesterskabet blev vundet af tjekkerne Barbora Krejčíková og Kateřina Siniaková, som i finalen besejrede japanerne Eri Hozumi og Makoto Ninomiya med 6-3, 6-3, og som dermed begge vandt den første grand slam-titel i deres karrierer. De to 22-årige tjekker blev samtidig det andet rent tjekkiske par, der vandt French Open-mesterskabet i damedouble, og det første siden Andrea Hlaváčková og Lucie Hradecká i 2011. Tre af de fire finalister var i deres første grand slam-finale. Kun Siniaková havde tidligere været i en slutkamp på højeste niveau, da hun ved US Open 2017 tabte damedoublefinalen sammen med Hradecká. De tabende finalister var det første rent japanske par i en grand slam-finale i double. Parret havde ikke tidligere spillet en grand slam-turnering som makkere, og på vej til finalen havde de uden sættab slået fire seedede par, herunder de topseedede Tímea Babos og Kristina Mladenovic.Bethanie Mattek-Sands og Lucie Šafářová var forsvarende mestre men valgte ikke at forsvare deres titel som makkere. Mattek-Sands dannede i stedet par med Latisha Chan, men parret tabte i anden runde til Irina Bara og Mihaela Buzărnescu. Šafářová havde slået pjalterne sammen med Svetlana Kuznetsova, men den tjekkisk-russiske duo blev slået ud i anden runde til Sorana Cîrstea og Sara Sorribes Tormo.
På trods af, at de begge tabte i første runde med to forskellige partnere, kunne Jekaterina Makarova og Elena Vesnina efter turneringen indtage førstepladsen på WTA's verdensrangliste i double som de første russere siden Anna Kurnikova i 1999. Latisha Chan og Tímea Babos havde inden turneringen også muligheden for at spille sig på ranglistens førsteplads.