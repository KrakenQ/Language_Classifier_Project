Hüseyin Angolemli, (d. 1944, Taşpınar) Kıbrıslı Türk siyasetçi.
Lise öğrenimini Lefkoşa'da tamamladı. İstanbul Üniversitesi Fen Fakültesi’nin Matematik Bölümü'ne devam etti. 1963 Kıbrıs olayları sebebiyle 1964-1966 yılları arasında eğitimine ara verip, yükseköğrenim gençliği ile birlikte Erenköy'e çıkarak askerlik görevini yaptı. 1966 yılında yeniden üniversiteye döndü ve mezuniyetini takiben İstanbul Fen Fakültesinde bir süre asistanlık yaptı.
1968-1969 ders yılında Kıbrıs'a gelip Mağusa Namık Kemal Lisesi'nde matematik öğretmeni olarak göreve başladı. Daha sonra aynı okulda müdür muavinliği görevinde bulundu.
1981 Genel Seçimlerine katılarak, Toplumcu Kurtuluş Partisi'nden Gazimağusa Milletvekili seçildi. 1983'te oluşan Kurucu Meclis’te üyelik yaptı. 2005 yılına kadar beş dönem Milletvekilliği görevini sürdürdü. TKP Genel Sekreterliği ve Genel başkanlığı yaptı.
Toplumcu Kurtuluş Partisi'nin Toplumcu Demokrasi Partisi’ne katılmasıyla siyasal çalışmalarını Toplumcu Demokrasi Partisi'nde sürdürerek 27 Haziran 2010 tarihinde yapılan Milletvekilliği Ara Seçimlerinde Toplumcu Demokrasi Partisi'nden Mağusa Milletvekili seçildi.
2013 ve 2018 genel seçimlerinde yeniden Toplumcu Demokrasi Partisi'nden Mağusa Milletvekili seçildi.
Evli ve bir çocuk babasıdır.