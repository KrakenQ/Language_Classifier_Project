SMTP (trumpinys nuo angl. Simple Mail Transfer Protocol 'paprastas pašto perdavimo protokolas') – de facto standartas el.pašto laiškų perdavimui internete. Naudojamas elektroniniams laiškams pristatyti į gavėjo el.pašto dėžutę.
SMTP protokolas yra santykinai paprastas. Siunčiančioji pusė (klientas) duoda tekstines komandas, gaunančioji (serveris) apie komandų vykdymo rezultatus praneša grąžindama „klaidų (būsenos) kodus“. Originali SMTP protokolo versija reikalavo, kad tiek komandos, tiek laiško turinys būtų ASCII koduotėje. Dėl to buvo komplikuota siųsti dvejetainius failus. Šiai problemai spręsti buvo naudojamas MIME protokolas arba 8BITMIME išplėtimas.
Praplėsta SMTP versija – ESMTP (angl. Extended SMTP), apibrėžta 1995, dokumentavo iki to laiko susikaupusius protokolo patobulinimus ir standartizavo SMTP protokolo išplėtimo galimybes.