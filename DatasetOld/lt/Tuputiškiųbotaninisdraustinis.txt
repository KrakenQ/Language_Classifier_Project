Tuputiškių botaninis draustinis – saugoma gamtos teritorija Vilniuje, Naujosios Vilnios seniūnijoje, Pavilnių regioniniame parke. Apima plotą Žemajame Pavilnyje, tarp Vilniaus–Naujosios Vilnios geležinkelio linijos rytuose, Pūčkorių rajono ir Belmonto tvenkinio – vakaruose ir pietuose. Įsteigtas 1998 m. gruodžio 10 d., siekiant išsaugoti šlaituose išlikusius ąžuolynų fragmentus su miškapievėmis jų retmėse, taip pat liepynų fragmentus, baltalksnynų bendrijos su įvairiažole danga ir šaltiniuotų upelių augmenijos (uosynų) kompleksą.
Draustinyje sutinkami šie retieji augalai: tarpinis rūtenis, daugiametė blizgė, retažiedė miglė (įtraukti į Raudonąją knygą), stačioji dirvuolė, vaistinė šventagaršvė, šluotelinė viksva, gojinė anksta, paprastasis raugerškis, uoginė krūmsargė, melsvasis vikšris, laibasis vikšris.
Draustinio teritorijoje stūkso Pūčkorių piliakalnis.