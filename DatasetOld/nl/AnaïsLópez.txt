Anaïs López (Amsterdam, 1981) is een Nederlands beeldend kunstenaar en fotograaf. Haar werk werd gepubliceerd in onder andere NRC Next, de Volkskrant en El País, en is tentoongesteld in onder meer het Nederlands Fotomuseum in Rotterdam, Landskrona Photo Festival (Zweden), Lianzhou Foto Festival (China), GetxoPhoto (Spanje), Fotofestiwal (Polen), Photoville (New York) en het Stedelijk Museum (Amsterdam).
In haar werk onderzoekt ze hoe mensen in de stad leven. Ze is gefascineerd door hoe mensen een plek proberen te vinden (of maken) in een stedelijk gebied en de maakbaarheid van de stad. 
López groeide op in Frankrijk en kwam op haar zestiende naar Nederland. Ze studeerde in 2006 af aan de Koninklijke Kunstacademie in Den Haag en volgde de tweejarige master aan de St. Joost in Breda.
Voor haar project De Migrant werd ze genomineerd voor een Gouden Kalf voor de beste interactive en won ze de Zilveren Camera voor beste Storytelling. Het werk was tot december 2020 te zien in het Nederlands Fotomuseum in Rotterdam en op het Zweedse Landskrona Photo Festival. De multimediale vertelling is daarnaast ook online te zien.
Daarnaast is López (mede-)oprichter van Docking Station, een platform voor verhalende fotografie, dat ook het online magazine Far Away, Up Close uitbrengt.