Obec Chotoviny (německy Chotowin) se nachází v okrese Tábor v Jihočeském kraji. Žije v ní přibližně 1 800 obyvatel.
Jádro obce tvoří dvojice prakticky srostlých vesnic: vesnice Chotoviny tvoří severovýchodní část této dvojvesnice, Červené Záhoří jihozápadní část, do níž spadá i nádraží Chotoviny. Ostatní místní části obce jsou samostatné vesnice v okolí: Liderovice, Rzavá, Moraveč a Řevnov západně od dálnice D3 a souběžné železniční trati, při údolí Košínského potoka. Vrážná, Broučkova Lhota a Jeníčkova Lhota leží na jihovýchodě, Polánka a Beranova Lhota leží západně, Sedlečko severně. K 31. prosinci 2009 bylo v obci udáváno 1700 obyvatel, z toho 1400 v dvojvesnici Chotoviny, v připojených vesnicích 10 až 63 obyvatel (nejméně obyvatel – pod 20 – mají části Liderovice, Polánka, Rzavá a Broučkova Lhota). Rozloha obce je 31,39 km², z toho 5,15 km² zaujímá k. ú. Chotoviny (včetně Polánky).