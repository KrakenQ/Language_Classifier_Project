Su indipendentìsmu est cussu fenomenu in politica in ube una comunidade pùnnat a si nche picare s'indipendèntzia dae s'istadu chi nde fachet parte, fravicàndeche un'atteru. A s'ispissu in su limbazu espressivu, prus de manera negativa chi non atteru, si imprèat su favèddu de separatismu. 
Unu fenomenu chi si bi podet puru assimizàre, s'autonomismu, est a che lu pònner a banda, ca cussu tenet imbetzes sa boluntade de pedire a s'istadu prus potere de poder picare issèperos vinculàntes e, a su solitu, est prus pacu radicale.
Medas bortas s'indipendentismu proponet sas resones suas in supra de su printzìpiu de autodeterminassione, chi su Derèttu Internassionale reconnoschet, e in supra de su fattu chi su populu in chistione etottu apat tentu s'indipendentzia in passau (a nois accurtzu o attesu chi siat). In prus, a s'ispissu si fachet riferimentu a s'idea (in origine giacobina) de istadu-natzione, punnande a si facher reconnoscher che istadu soberanu e natzione cufforma a cussu chi dìat tenner sa comunidade presa.
S'indipendentismu, mancari chi medas oppositores lu pinten de unu natzionalismu turpu e surdu, podet tenner imbetzes a costàzu o finamèntas che base sua medas ideologias, dae sas de drèsta a su marxismu de manca.