Burger King ass eng US-amerikanesch Hamburger-Fast Food-Ketten, déi weltwäit aktiv ass. Si huet hire Sëtz am Bundesstaat Florida a gouf 1953 als InstaBurger King mat e puer Restaurante gegrënnt. Wéi dee Betrib 1954 a finanziell Schwieregkeete geroden ass hunn den David Edgerton an den James McLamore, déi d'Restauranten zu Miami dirigéiert hunn, d'Firma opkaaft a se a Burger King ëmbenannt. Iwwer dat nächst halleft Joerhonnert huet se véiermol de Besëtzer gewiesselt an ass 2002 un d'Bourse gaangen. Géint Enn 2010 huet d'brasilianesch Investitiounsfirma 3G Capital fir 3,26 Milliarden US-Dollar d'Majoritéit vun den Aktien iwwerholl an d'Ketten direkt nei strukturéiert. 2014 huet 3G d'Firma Restaurant Brands International gegrënnt, an där Burger King mat der kanadescher Doughnut-Ketten Tim Hortons fusionéiert huet.
De Menu vu Burger King, op deem Ufanks nëmmen Hamburger, Fritten, Erfrëschungsgedrénks a Milkshakë stoungen, ass progressiv erweidert ginn. 1957 ass de "Whopper" dobäi komm, deen zënterhier de bekanntsten Hamburger vu Burger King ass, änlech wéi de Big Mac bei der Konkurrenz McDonald's.
Enn 2016 hat Burger King 15.738 Restauranten an 100 Länner. Dovu waren der 47,5 % an den USA. 99,5 % vun de Restaurante goufe privat als Franchise bedriwwen.