Názov nesmrteľná partia je označenie pre partiu Anderssen–Kieseritzky z roku 1851, ktorá sa odohrala v Londýne. Označenie si vyslúžila hlavne kvôli majstrovskej hre oboch strán a romantickému duchu, pretože biely obetuje skoro všetok materiál a poslednými figúrami, ktoré mu ostanú, zaťahuje matovú sieť. Ide o partiu historicky hodnotenú ako jednu z najkrajších odohraných partií vôbec aj napriek nekorektnosti mnohých ťahov. Francesco Ansidei na ňu v roku 1865 napísal oslavnú báseň a pozícia po 20. ťahu je zobrazená na surinamskej poštovnej známke z roku 1984. V talianskom meste Marostica ju od roku 1923 tradične každoročne prehrávajú živí hráči prezlečení za šachové figúry. Aj v súčasnosti patrí táto partia medzi často analyzované a obdivované partie.