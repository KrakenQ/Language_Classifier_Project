Five Miles Out je ôsmy štúdiový album britského multi-inštrumentalistu Mika Oldfielda. Bol vydaný na jar 1982 a v britskom rebríčku predajnosti albumov sa ako prvé Oldfieldove album od Ommadawn (1975) dostal do Top 10, konkrétne na 7. priečku.
Prvú stranu LP platne (alebo prvú polovicu CD) zaberá takmer 25 minút dlhá inštrumentálna kompozícia s názvom „Taurus II“ (skladba „Taurus 1“ sa vyskytuje na predchádzajúcom albume QE2) s meniacim sa rytmom a premenlivými melódiami a nástrojmi. Druhú polovicu albumu tvoria dve spievané piesne („Family Man“ a „Five Miles Out“), kratšie inštrumentálne „Mount Teide“ a vokálno-inštrumentálna skladba „Orabidoo“.
Pesnička „Family Man“ sa stala v USA hitom až ako coververzia od dua Hall & Oates. V tejto piesni sa tiež prvýkrát predstavuje ako Oldfieldova speváčka Maggie Reillyová. Tá s ním spolupracovala už pred týmto albumom, ale vždy sa jednalo iba o sprievodné vokály.
Skladba "Mount Teide" je pomenovaná podľa sopky Pico de Teide (po anglicky Mount Teide) na Tenerife.
V poslednej piesni „Five Miles Out“ je skombinovaný spev Reillyovej a Oldfieldov hlas upravený vokodérom. Táto skladba je inšpirovaná skutočnou udalosťou, kedy bol Oldfield, ako pilot súkromného lietadla, zastihnutý búrkou nad Pyrenejami (časť textu tvorí fiktívny rozhovor medzi pilotom a riadiacou vežou na letisku).