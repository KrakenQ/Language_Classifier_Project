Dalia Grybauskaitė (sündinud 1. märtsil 1956 Vilniuses) on Leedu ja Euroopa Liidu poliitik, kes oli 12. juulist 2009 kuni 12. juulini 2019 Leedu president. 
Ta lõpetas 1983 Leningradi Riikliku Ülikooli majandusteaduskonna. Seejärel töötas ta lühikest aega Leedu NSV Teaduste Akadeemia tegevsekretärina ja sai 1988 Moskvas doktorikraadi majanduses. 1983–1990 töötas ta Vilniuse Kõrgemas Parteikoolis põllumajandusosakonna juhataja ja poliitökonoomia osakonna lektorina.
1991 oli ta Leedu peaministri kantselei direktor, 1991–1993 välismajandusministeeriumi Euroopa osakonna juhataja, 1993–1994 Leedu välisministeeriumi majandusosakonna juhataja ja Euroopa Liiduga peetud vabakaubanduse kehtestamise kõneluste juht, 1994–1995 Leedu erakorraline esindaja Euroopa Liidus Brüsselis.
Aastatel 1996–1999 oli ta Leedu saadik Ameerika Ühendriikides, 1999–2000 Leedu aserahandusminister ning Rahvusvahelise Valuutafondi ja Maailmapangaga peetud läbirääkimiste juht, 2000–2001 asevälisminister ja Leedu delegatsiooni juht ühinemisläbirääkimistel Euroopa Liiduga ning 2001–2004 Leedu rahandusminister.
1. maist kuni 11. novembrini 2004 oli ta Euroopa Komisjoni haridus- ja kultuurivolinik ning 22. novembrist 2004 kuni 1. juulini 2009 rahastamisprogrammide koostamise ja eelarve volinik.
26. veebruaril 2009 teatas Grybauskaitė, et kavatseb kandideerida 2009. aasta Leedu presidendivalimistel. Ta võitis 17. mail toimunud valimised esimeses voorus, kogudes 68,16% häältest. Ta on Leedu kõigi aegade esimene naispresident. Ametisse vannutati ta 12. juulil ja tema ametiaeg kestab viis aastat.
Järgmisel päeval pärast ametisse asumist loobus Grybauskaitė poolest oma palgast ja andis korralduse suunata igal kuul pool (1868 eurot) oma palgast otse riigikassasse. Tema jaoks oli see üksnes väike osa sissetulekust. Euroopa Komisjoni endise voliniku hüvitis oli märksa suurem: 3 aasta jooksul 7900 eurot kuus.Esimeses sõnavõtus presidendina kritiseeris Grybauskaitė seimis vastu võetud lastekaitseseadust, mis püüab lapsi kaitsta kõige halva eest ja sealhulgas keelab lastele homoseksuaalsusest positiivselt rääkida. Ometi oli Grybauskaitė ise selle seaduse jõustanud. Järgmisena keelas ta ematoetuste kärped ja saatis vastava seaduse seimi tagasi.