Rathlin (iiri Reachlainn) on saar Iirimaa saarest põhjas Põhja-Iirimaa Antrimi krahvkonnas.
Saar on L-tähe kujuline ja asub Iirimaa saare rannikust 4 km eemal. Kaugus Šotimaa Kintyre'i poolsaare lõunatipust on 25 km. Rathlini ulatus idast läände on 6 km ja põhjast lõunasse 4 km.
Rathlinil on regulaarne praamiühendus 10 km kaugusel Ballycastle'i sadamaga.
Saarel on veidi üle 100 püsielaniku. Elanikud tegelevad kalapüügi ja käsitöö müügiga.
1845 lahkus saarelt umbes 500 inimest ja rändas Ameerika Ühendriikidesse. 1985 suri saarel viimane iiri keele Ida-Ulsteri murde emakeelne kõneleja Põhja-Iirimaal. Saar on vulkaanilise päritoluga ja koosneb peamiselt lubjakivist ja basaldist. Rannakaljud on kuni 70 m  kõrgused. Rathlin on tuntud merelindude pesitsus- ja peatumiskohana. Saar on osaliselt looduskaitse all.