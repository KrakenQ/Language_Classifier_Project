Буржоазия (от френски: bourgeoisie) e социална категория, която е съставена от хора с определен културен и финансов капитал, които са част от средните и горни слоеве на средната класа.
Това име най-напред се дава на гражданите – търговци и занаятчии. Буржоазията е средна класа, между благородниците и селяните и се оформя из средите на третото съсловие по времето на Великата френска революция.
Терминът идва от буржоа (bourgeois), в превод – жител на голям град (bourg) и започва да се използва през 1538 година. Преходна точка в историята на буржоазията е Юлската революция (1830), която докарва на власт промишлената буржоазия. В литературата понякога се използва и терминът дребна буржоазия, който обикновено означава дребни предприемачи и занаятчии.
В марксизма под буржоазия се разбира господстваща, експлоататорска класа на капиталистическото общество.