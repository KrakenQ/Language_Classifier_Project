Коджики (на японски 古事記 по английската Система на Хепбърн Kojiki) или „Записки за древните дела“ е една от трите свещени книги за шинтоизма, заедно с „Нихоншоки“ (яп. 日本書紀, Nihonshoki) и „Куджики“ (яп. 旧事紀, Kujiki), и е считана за най-древния писмен паметник на японската литература. Тя представлява сбор от японски митологични вярвания и исторически факти, който има за цел да проследи историята на Япония от създаването на архипелага до царуването на император Темму (яп. 天武天皇, Temmu-tennō) (673-686).