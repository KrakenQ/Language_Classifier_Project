Dit artikel is gesjreve (of begós) in 't Mestreechs. Laes hie wie v'r mit de versjillende saorte Limburgs ómgaon.

Peter II (Portugees: (Dom) Pedro II; Rio de Janeiro, 2 december 1825 - Paries, 5 december 1891) waor keizer vaan Brazilië tösse 1831 en 1889. Es keend vaan vief volgde heer zienen aofgetrejje pa Peter I op. Tien jaar later kraog heer de werkeleke mach. In ziene lange regeringstied kraog Peter te make mèt spanninge tösse noordeleke en zuieleke staote, groete golve vaan boetelandse immigratie, oorloge tege Argentinië, Uruguay en Paraguay en kwesties roond de slaovernij. Heer waor geleef bij groete deile vaan 't volk en waor bevrund mèt diverse gelierde en kunstenere, dee hun werk heer steunde en bewoonderde. Privé had heer evels las vaan depressies, die häöm zien lèste jaore de wèl oontnaome veur te regere. In 1889 woort zie bewind umvergegoejd in 'ne militaire coup. Oondaanks tot dee coup wieneg steun had bij de gewoen bevolking, deeg Peter gein poginge um 'm te stoppe of um de mach weer trök te kriege. De lèste twie jaore vaan zie leve brach heer in ballingsjap in Europa door.