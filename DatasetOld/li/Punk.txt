Dit artikel is gesjreve (of begós) in 't Mestreechs. Laes hie wie v'r mit de versjillende saorte Limburgs ómgaon.

Punk (voloet punkrock, vaan Ingels punk, oongeveer 'nozem') is e subgenre vaan rock wat ziech in 't algemein kinmerk door sumpel leedstructure (couplèt-refrein-bridge), geinen al te langen door (gemeinelek neet bove de veer menute en dèks väöl korter), e hoeg tempo en 'nen aofkier aon virtuositeit (sumpel drumpetroene en gitaarspeul beperk tot akkoorde, dèks powerchords). De tekste zien soms sociaol geëngageerd (in väöl gevalle extreemlinks), meh kinne ouch hiel good euver alledaogse dinger goon. Engagemint kump ouch boete de meziek tot uting door de doeg-'t-zelf-ethiek vaan de punkbeweging (zelf de songs sjrieve, zelf de productie doen en zelf de meziek oetbringe), al zien väöl punkbands ouch synthetisch (door 'ne manager bijeingebrach).
De meziek oontstoont es reactie op de ummer gecompliceerder, veur beginners neet mie te speule progrock, meh ouch op de disco en diverse pop- en softrockballads die toen in de hitparaad stoonte. Es muzikaol veurbeeld deende diverse garagerockbands oet (veural) de Vereinegde Staote, zoewie Iggy Pop en zien Stooges. De punkmeziek kaom in 1976 oongeveer geliektijeg op in New York (New York Dolls, Patti Smith, The Ramones) en Londe (The Sex Pistols, The Clash, The Damned) en woort 't jaor dao-op wereldnuits. Sindsdeen heet de meziek ziech mèt wisselend succes gehawwe en zien diverse subgenres oontstande.