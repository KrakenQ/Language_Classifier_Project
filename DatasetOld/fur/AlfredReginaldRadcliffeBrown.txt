Alfred Reginald Radcliffe-Brown (Birmingham, ai 17 di Zenâr dal 1881 – Londre, ai 24 di Otubar dal 1955) al è stât un antropolic anglês. Al è calcolât un dai fondadôrs de direzion funzionalistiche in antropologjie sociâl. Il so lavôr fondamentâl al è Struture e funzion inte societât primitive (Structure and Function in Primitivis Society), dal 1952.
Arlêf di William Halse Rivers, Radcliffe-Brown al à fat in principi ricercjis intal arcipelac des isulis Andaman, intal Ocean Indian. Intal 1922 al à publicât I isolans des Andaman, il stes an che è lât fûr Argonautis dal Pacific ocidentâl di Bronisław Malinowski. Inte sô opere al è stât influençât di Émile Durkheim, cirint di definî la funzion sociâl dai fenomens mitics religjôs. Professôr a Cambridge, intal 1926 al è stât clamât a direzi l'istitût di antropologjie de Universitât di Sydney. Po dopo al è stât a Chicago e dal 1937 professôr a Oxford. Fondadôr de riviste Oceania, al à diret diviersis spedizions in Australie. Dopo la partence di Bronisław Malinowski pai Stâts Unîts intal 1938, Radcliffe-Brown al è deventât la figure plui influente de antropologjie britaniche. Di fat scuasi ducj i autôrs britanics che a àn dominât la sene teoriche dai agns cuarante ai agn sessante dal Nûfcent si àn metût in cjamps problematics za delineâts di Radcliffe-Brown.
Fin dai agns '20 dal Nûfcent Radcliffe-Brown al veve frontat il probleme di definî l'ogjet de antropologjie. Lu à definît intes leçs che a determinin il funzionament e lis trasformazions des societâts. La sô impostazion in dut câs no à analizât mai cemût che a cambiin intal timp lis istituzions sociâls, ma dome il mût che a funzionin.
Radcliffe-Brown insiemi cun Bronisław Malinowski al à ricjapât e al à disvilupât lis ipotesis di caratar funzionalistic teorizait di Durkheim, ipotesis antitetichis aes posizions weberianis. Ben jessint in contrast su cualchi aspiet dai lôr pinsîrs, i doi antropolics a jerin dacuardi sul analizâ, intal studi des comunitâts, soredut lis funzions, ven a stâi i contribûts che istituzions sociâls e culturâls a fasevin pal sostent dal om o par creâ cundizions necessariis pal mantigniment e la esistence dal grup sociâl.