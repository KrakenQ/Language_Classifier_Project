Mervi Tapola (ent. Nykänen, 14. huhtikuuta 1954 Tampere – 30. lokakuuta 2019) oli suomalainen julkisuuden henkilö, joka kuului tamperelaiseen Tapolan yrittäjäsukuun, joka on tunnettu mustamakkarastaan. Tapola tuli 2000-luvun alussa julkisuudessa tunnetuksi mäkihyppääjä Matti Nykäsen puolisona.
Mervi Tapolan vanhemmat olivat Kyllikki ja Martti Tapola. Tapola kävi Tampereen yhteislyseon ja työskenteli sen jälkeen perheyhtiön palveluksessa edeten konttoripäälliköksi. Ensimmäisen avioliittonsa Mervi Tapola solmi perheyhtiössä työskennelleen insinöörin kanssa, ja liitosta syntyi poika ja kaksi tytärtä. Avioliitto päättyi eroon 1990-luvun alkupuolella. Vuonna 1997 Mervi Tapola ja hänen veljensä Jarmo Tapola osallistuivat Itsenäisyyspäivän vastaanotolle Presidentinlinnassa.Tapola tapasi Matti Nykäsen ensi kerran heinäkuussa 1999 Jarmo Tapolan välityksellä. Nykänen oli hieman aiemmin joutunut asunnottomaksi ja majaili liikemies Carl Danhammerin luona Ylöjärvellä. Tapola oli ensimmäisen kerran naimisissa Nykäsen kanssa vuosina 2001–2003 ja heidät vihittiin uudelleen vuonna 2004, jonka jälkeen Tapola jätti useita avioerohakemuksia ja lopullisen 16. elokuuta 2010. Tapola kertoi myöhemmin Ilta-Sanomien haastattelussa kärsineensä Nykäsen väkivaltaisuudesta ja vaikeasta mustasukkaisuudesta sekä olleensa kymmenen vuoden ajan käytännössä vankina omassa kodissaan.Tapola ilmoitti syksyllä 2017 sairastuneensa parantumattomaan vatsasyöpään, ja hän kuoli lokakuussa 2019. Hänen entinen puolisonsa Matti Nykänen oli kuollut kahdeksan kuukautta aiemmin saman vuoden helmikuussa ja hänen veljensä Jarmo Tapola kolme kuukautta aiemmin heinäkuussa. Vuonna 2017 Pirkanmaan Yrittäjät ry valitsi Tapolan vuosisadan maakunnalliseksi yritykseksi, mutta Mervi Tapola ei enää osallistunut juhlallisuuksiin sairautensa vuoksi.