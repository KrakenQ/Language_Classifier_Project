Sergei Petrovitš Antonov (ven. Серге́й Петро́вич Анто́нов; 16. toukokuuta (J: 3. toukokuuta) 1915 Pietari – 22. huhtikuuta 1995 Moskova) oli venäläinen neuvostokirjailija.
Sergei Antonov syntyi insinööriperheeseen. Hän valmistui vuonna 1938 Leningradin maantieinstituutista, työskenteli rakennusinsinöörinä ja osallistui talvisotaan sekä toiseen maailmansotaan. 1940-luvun lopulla hän alkoi kirjoittaa kertomuksia ja pienoisromaaneja. Kokoelma Po dorogam idut mašiny (”Teillä kulkee autoja”) sai Stalin-palkinnon vuonna 1951. 1950-luvulla Antonov tuli tunnetuksi Anton Tšehovin kirjallista perinnettä jatkavista novelleista. Hänen teostensa pohjalta on kuvattu useita elokuvia. 1980-luvun lopulla ilmestyi Venäjän maaseudun historiallisia kohtaloita kuvaava trilogia Tsarski dvugrivennyi (”Tsaarin kaksiriunainen”), Vaska ja Ovragi (”Rotkot”). Antonov tunnetaan myös kirjallisuudentutkijana.