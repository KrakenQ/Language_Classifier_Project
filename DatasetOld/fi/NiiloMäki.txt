Niilo Johannes Mäki (14. joulukuuta 1902 Tampere – 27. joulukuuta 1968 Jyväskylä) oli suomalainen psykologi. Hän oli Suomen merkittävimpiä neuropsykologian ja erityispedagogiikan kehittäjiä. Vuonna 1936 hänet nimettiin Suomen ensimmäiseksi psykologian professoriksi (vt.) Jyväskylään Kasvatusopilliseen korkeakouluun. Vuosina 1948–1968 hän toimi Jyväskylän yliopistossa Pohjoismaiden ensimmäisenä erityispedagogiikan (ent. suojelu- ja parantamiskasvatusopin) professorina. Vuonna 1949 Niilo Mäki perusti Eero Hillbomin kanssa aivovammasairaalan.
Mäki toimi korkeakoulun vararehtorina vuodesta 1952. Hänelle myönnettiin vuonna 1964 kasvatustieteen kunniatohtorin arvonimi.