Το Mazda Xedos 6 ήταν ένα μεσαίο πολυτελές σεντάν αυτοκίνητο που παρήχθη από την ιαπωνική αυτοκινητοβιομηχανία Mazda από τον Ιανουάριο του 1992 έως τον Σεπτέμβριο του 1999.


== Ονομασίες και διαθεσιμότητα ==

Στην Ιαπωνία και στην Αυστραλία, διατέθηκε αρχικά ως Eunos 500, αντί με το σήμα της Mazda, και από το 1996 έως τη λήξη της παραγωγής του με το σήμα της Mazda και ως Mazda Eunos 500, λόγω του ότι η Mazda απέσυρε την θυγατρική υπο-εταιρεία πολυτελείας Eunos (1989 - 1996). Αντιθέτως, το μοντέλο δεν κυκλοφόρησε ποτέ στις ΗΠΑ και στον Καναδά, καθώς στα κράτη αυτά διατέθηκε μόνο το ακόμα μεγαλύτερο Mazda Xedos 9 και με την ονομασία Mazda Millenia και στα δύο κράτη, με το λανσάρισμα μέσα στο 1994.
Ειδικότερα για την Ευρώπη, η παραγωγή της αριστεροτίμονης εκδοχής ξεκίνησε μόλις τον Ιανουάριο του 1993 και λανσαρίστηκε σε όλες τις αγορές της ηπειρωτικής Ευρώπης μέσα στο ίδιο έτος, ως Mazda Xedos 6. Προηγουμένως, η μοναδική ευρωπαϊκή χώρα εξαγωγής ήταν το Ηνωμένο Βασίλειο, καθώς είχε προηγηθεί χρονικά η δεξιοτίμονη εκδοχή, όπου όμως διατέθηκε επίσης ως Xedos 6.


== Εμπορική πορεία και λόγοι διακοπής ==
Πρακτικώς, το Xedos 6 είχε σχεδιαστεί με σκοπό να ανταγωνιστεί τη BMW Σειρά 3, με την οποία και είχε αντίστοιχες εξωτερικές διαστάσεις, ενώ το συγγενικό αλλά μεγαλύτερο Mazda Xedos 9 είχε τον ρόλο του κορυφαίου μοντέλου της Mazda και είχε αντίστοιχες εξωτερικές διαστάσεις με τη BMW Σειρά 5, στοχεύοντας να την ανταγωνιστεί. Τελικώς όμως, οι πωλήσεις και των δύο μοντέλων ήταν πολύ κατώτερες των προσδοκιών και ειδικά μάλιστα το Xedos 9 σημείωσε μηδαμινή εμπορική απήχηση, ιδίως στις εξαγωγικές αγορές, με αποτέλεσμα να μην υπάρξει διάδοχος για κανένα από τα Xedos 6 και Xedos 9.
Συνολικά κατασκευάστηκαν 72.101 αντίτυπα σειράς Xedos 6 και Eunos 500.


== Δείτε επίσης ==
Mazda Xedos 9


== Βιβλιογραφία ==
Automobil Revue. Katalog 1995 & 1996.


== Εξωτερικοί σύνδεσμοι ==
Mazda Xedos 6 (CA-series) versions & types