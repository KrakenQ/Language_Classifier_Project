Ο Αρίστιππος ο νεότερος υπήρξε Έλληνας φιλόσοφος, εγγονός του Αρίστιππου του Κυρηναίου, γιος της κόρης του Αρήτης. Η Αρήτη, που είχε διδαχθεί την ηδονιστική φιλοσοφία από τον πατέρα της, τη δίδαξε με τη σειρά της στο γιο της ( Διογ. Λαέρτιος Β,86), ο οποίος για το λόγο αυτό ονομάστηκε μητροδίδακτος. Ο Αρίστιππος διαδέχθηκε τη μητέρα του στη θέση του Σχολάρχη της Κυρηναϊκής Σχολής και συνετέλεσε στην προαγωγή και διάδοση της φιλοσοφικής θεωρίας την οποία ο παππούς του είχε συστηματικά αναπτύξει.