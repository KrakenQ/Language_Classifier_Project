Με το όνομα Κάστρο της Λευκωσίας είναι γνωστές οι σημερινές οχυρώσεις στην πρωτεύουσα της Κύπρου, τη Λευκωσία. Το κάστρο βρίσκεται στο κέντρο της πόλης και μεγάλο τμήμα του είναι κατεχόμενο.
Τα πρώτα τείχη στη Λευκωσία κατασκευάστηκαν κατά τη Φραγκοκρατία. Περιλάμβαναν μεγαλύτερη έκταση από τη σημερινή και οι Φράγκοι ηγεμόνες στη δυτική πλευρά είχαν κτίσει το παλάτι τους. Από αυτά τα τείχη διασώζεται σήμερα ο πύργος Μαργαρίτα. Στη προσπάθειά τους οι Ενετοί να ενισχύσουν τα τείχη, κατέστρεψαν τα παλιά και χρησιμοποίησαν τα υλικά τους στις νέες κατασκευές.
Οι Ενετοί ανακατασκεύασαν το κάστρο στη μορφή που έχει σήμερα  σε σχέδια του Τζούλιο Σαβορνιάνο. Οι πρώτες εργασίες άρχισαν το 1567 και στα έργα περιλαμβάνονταν και η εκτροπή της κοίτης του Πεδιαίου ποταμού ο οποίος περνούσε πλέον γύρω από το κάστρο, στην τάφρο που δημιουργήθηκε. Μόλις το 1570, πριν ακόμα ολοκληρωθεί η ανακατασκευή των οχυρώσεων οι Τούρκοι πολιόρκησαν τη Λευκωσία, για να την καταλάβουν μετά από δύο μήνες.
Τα τείχη έχουν κυκλικό σχήμα και περίμετρο 3 μίλια, είναι κατασκευασμένα από χώμα και επενδυμένα με πλίνθους. Ο Ενετός μηχανικός έδωσε στους 11 προμαχώνες ονόματα της οικογένειας του, Μπαρμπάρο, Μούλα, Τρίπολι, Νταβίλα, Κωνστάντζα, Ρόκκας, Καράφα, Ποδοκάτορο, Λορεντάνο, Φλάτρο, και Γκουερίνι. Οι ονομασίες αυτές παραμένουν και σήμερα. Το κάστρο είχε την Πύλη της Πάφου, την Πύλη της Κερύνειας και την Πύλη της Αμμοχώστου ή Πύλη Τζουλιάνα προς τιμήν του αρχιτέκτονα, η οποία ήταν και η μεγαλύτερη από τις τρεις . 


== Παραπομπές ==


== Πηγές ==
Καθημερινή, ένθετο 7 Ημέρες, Λευκωσία, μία διχοτομημένη πρωτεύουσα, τεύχος 19 Αυγούστου 1997.