Львівський Державний авіаційно-ремонтний завод (скорочено — «ЛДАРЗ») — одне з найпотужніших підприємств Міністерства оборони України, яке спеціалізується в галузі ремонту авіаційної техніки військового призначення. Заснований 15 жовтня 1939 року у місті Львові. Спеціалізація заводу — легкі фронтові винищувачі та винищувачі — бомбардувальники типу «МіГ». На сьогодні заводом опановано ремонт літаків МіГ-21, МіГ-23, МіГ-27 всіх модифікацій та МіГ-29.


== Історія ==
15 жовтня 1939 року, у Львові, на базі колишніх ангарів 6-ї ремонтної бази ВПС Речі Посполитої, були створені авіаційні майстерні з умовним позначенням «133 стаціонарні авіаційні майстерні (САМ)», головне призначення яких було виконувати відновлюючий ремонт авіаційної техніки, що експлуатувалась у західному регіоні Радянського Союзу.
До 1953 року «133 САМ» виконували ремонт авіаційної техніки, яка знаходилась на озброєнні Червоної Армії:

винищувач І-15
винищувач І-153
винищувач І-16
навчальний літак У-2 (ПО-2)
швидкісний бомбардувальник СБ-2
важкий бомбардувальник ТБ-3
військово-транспортний літак Лі-2.
винищувач МіГ-3
винищувач ЛаГГ-3
винищувач Ла-5
винищувач Ла-9
винищувач Як-3
винищувач Як-7
винищувач Як-9
штурмовик Іл-10
пікіруючий бомбардувальник Ту-2
бомбардувальник А-20 «Бостон».На початку Другої Світової Війни «133 САМ» увійшли до складу Південно-західного фронту. За роки війни «133 САМ» відремонтували й передали в діючу армію 1287 літаків різних типів, 2820 авіаційних моторів, велику кількість приладів авіаційного озброєння, радіо- та спеціального обладнання. Протягом 1944–1945 років «133 САМ» зібрали з комплектуючих, отриманих від серійних авіаційних заводів, 800 нових бойових літаків ІЛ-10. 
У вересні 1946 року «133 стаціонарні авіаційні майстерні» (САМ) були перейменовані на «272-у авіаційну ремонтну базу» (АРБ).
15 травня 1947 року «272 АРБ» була перейменована на «352-у АРБ». У 1953 році закінчився перший етап діяльності підприємства — ремонт літаків першого покоління (поршнева авіація), протягом якого було опановано ремонт 16-ти типів літаків.
1 жовтня 1953 року «352 АРБ» отримала статус авіаційно — ремонтного заводу.
З 1953 року на заводі починається ера ремонту реактивних літаків. Визначилась авіаційна спеціалізація заводу — легкі фронтові винищувачі та винищувачі — бомбардувальники типу «МіГ». Реактивним «первістком» заводу став літак МіГ-15. 
Із 1953 по 1979 роки завод ремонтував літаки другого покоління:

винищувач МіГ-15
винищувач МіГ-17
винищувач МіГ-21усіх модифікацій.
З 1979 року завод почав ремонтувати літаки третього покоління: МіГ-23 та МіГ-27 усіх модифікацій.
Упродовж 1983—1989 років на заводі здійснювали переобладнання літаків МіГ-27 у літаки МіГ-27Д.
У 1989 році на заводі було відремонтовано десятитисячний реактивний літак. 
У 1992 році почалось освоєння ремонту літаків четвертого покоління — літак МіГ-29 різних модифікацій.
У тому ж році було одержано статус Державного підприємства Міністерства оборони України Львівський Державний авіаційно-ремонтний завод «ЛДАРЗ».


== Сьогодення ==
На сьогоднішній момент підприємство виконує:

ремонт літаків МіГ-21, МіГ-23, МіГ-27 та МіГ-29, їх агрегатів та обладнання, включаючи весь комплекс робіт по відновленню міжремонтного ресурсу та терміну служби;
ремонт агрегатів та систем планера літака;
розробка та постачання технологічної документації для освоєння ремонту агрегатів та систем планера літака;
виготовлення та постачання нестандартного технологічного обладнання, розробленого спеціалістами підприємства для ремонту авіаційної техніки.


== Джерела ==
Офіційна сторінка Львівського державного авіаційно-ремонтного заводу
ЛДАРЗ передав ЗСУ два модернізованих винищувача МіГ-29МУ1. https://www.ukrmilitary.com/. Ukrainian Military Pages. 2018-08-01. Процитовано 1 серпня 2018.