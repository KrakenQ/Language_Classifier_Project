Двохвости (Diplura) — ряд покритощелепних шестиногих членистоногих. Сюди належить 976 видів, включаючи один викопний (Zhang, 2013).


== Опис ==
Довжина тіла становить від 1—2 мм до 5 см. Тіло видовжене. Голова з довгими членистими антенами; ротові органи гризучого типу; очей немає. Гомілка не злита з лапкою, на кінці останньої — два кігтики. Всі ноги однакової будови. Черевце складається з 11 сегментів, передні сім мають рудименти черевних кінцівок — нечленисті парні грифельки. На кінці черевця є пара відростків — церки; в одних представників (Campodea) вони вусикоподібні, членисті, виконують функцію органів дотику, в інших (Japyx) — укорочені, нечленисті, мають вигляд клішні та призначені для захоплення здобичі — колембол. Дихальна система досить добре розвинена, на грудях є три-чотири пари дихалець.


== Спосіб життя ==
Живуть двохвости у ґрунті, гниючій деревині, мурашниках, під камінням тощо. Хижаки полюють на дрібних ґрунтових комах, кліщів, нематод тощо. Поширені переважно в районах із теплим кліматом. На території України відомий вид Campodea staphylinus, що досягає довжини 1 см, в Криму — ендемік його Південного берегу — Japyx ghilarovi.


== Розмноження ==
Запліднення сперматофорне. Молоді особини зовнішнім виглядом нагадують дорослих, багато разів линяють.


== Класифікація ==
Ряд включає два підряди:

Dicellurata Pagés, 1959
Anajapygidae Bagnall, 1918
Dinjapygidae Womersley, 1939
Iapygidae Haliday, 1864
Octostigmatidae Rusek, 1982
Parajapygidae Womersley, 1939
Projapygidae Cook, 1899
†Testajapygidae Kukalová-Peck, 1987
Rhabdura Cook, 1896
Campodeidae Meinert, 1865
Procampodeidae Silvestri, 1948


== Див. також ==
Turkmenicampa mirabilis


== Примітки ==