Авар фонология — авар мацӀалъул стандартияб абулеб къагӀида яги акцент. Гьаб макъалаялда хал гьабулеб стандартияб авар мацІалъулъ фонологиялъулаб системаялъул. Авар мацІалъул сверелазул фонологиял хаслъиял ралагье авар мацІалъул свералал макъалаялда. 
Рагьаразулги рагьукъазулги къадаралъул рахъалъ цогидал кавказалъулал мацӀазда гьоркьоб авар мацӀалъ ккола гьоркьохъеб бакӀ. Авар мацӀалда рагьарал гьаркьал цӀикӀкӀун руго абхаз ва адигъ мацӀазде данде ккун, амма гӀандисезул, цӀунтӀисезул, лезгиязул ва чачаназул мацӀазде данде ккун гьел руго дагьал; картвел, нах, ва дагъистаналълал мацӀазде данде ккун, рагьукъал руго гӀемерал, амма абхаз ва адигъ мацӀаздаса дагьал. 


== Рагьарал ==
Рагьараб фонема авар мацӀалда  буго щуго: /i/, /u/, /e/, /o/, /ä/. Гьезул цобутІаби данде лъеял мухІканго загьирлъула кІиго параялъул хутІизегІан: /e/ — /i/ ва /o/ — /u/ параязул цобутӀаби данде лъей кидаго гуро мухӀканаб букӀунеб.
РагІул байбихьуда рагьарал рацІцІадго дандчІваларо, гьеб позициялда гьезда цебе букІуна глотталияб ккураб рагьукъаб (яги плозив, яги жибго гьамза) /ʔ/, жиндир гьеб бакІалда фонетикияб магІна букІунареб, мисалалъе: эбел /ʔe.ˈbel/, анкьго /ˈʔäntɬːʼ.ɡo/, ине /ˈʔi.ne/. Гьамза мухІканго загьирлъула рагІабазул бакьулъ, кІиго рагьараб аскІобе ккун, гьиатус лъугьинчІого букІиналъе: рии /ri.ˈʔi/, роол /ro.ˈʔol/ (ген.), беэнаб /be.ˈʔe.nabl/. Гьиатус лъугьинчІого букІиналъе, гьамза гуребги, хІалтІизабула зирараб палаталияб аппроксимант /j/: цІияб /ˈt͡sʼi.jäb/, лъабгоял /ˈɬäb.ɡo.jäɫ/, дие /ˈdi.je/. Гьеб къагІида гІемерисеб дандчІвала морфемабазул рацІцІиялда.


=== Рагьаразул классификация ===
Рагьаразе классификация гьабула чанго батӀияб къагӀидаялъ. Артикуляция лӀугьунаго кӀутӀбузул позициялде балагьун, авар мацӀалъул рагьарал рикьула лабиаллъараздеги (кӀутӀбузулал) лабиаллъичӀездеги (кӀутӀбузулал-гурел). Лабиаллъарал ккола /u/, /o/. КӀутӀбузул позициялъул рахъалдаса, гьезде данде лъола кӀутӀбузулал-гурел: /i/, /e/, /ä/.
Артиуляцилда мацӀалъул гьоризонталалда рекъон бугеб позициялъ баянлъизабула цебесеб кьералъул /i/ ва /e/ рагьаралги нахъисеб кьералъул /u/ ва /o/ рагьаралги данде лъей. Гьезде данде ккуна /ä/ буго гьоркьохъеб кьералъул.
Вертикалалда рекъон мацӀалъул позицияллъ баянлъизабула тӀасияб борхиялъул /i/ ва /u/ рагьаралги гъоркьияб борхиялъул /ä/ рагьарабги данде лъей. Гьеб кӀибго борхиялда гьоркьор руго тІасияб-гьоркьохъеб борхиялъул рагьарал: /e/ ва /o/.


=== Палатализация ва назализация ===
Адабияталъулаб авар мацІалъе палатализация хасиятаб гьечІо, амма гьеб дандчІвала цІоралъулаб сверелалда позиционияб палатазизация хІисабалда. Мисалалъе: адаб. тІад /tʼʲad/ — цІор. кІ´ад  /tʼʲad/, адаб. бетІер /be.ˈtʼer/ — цІор. бикI´ер /bi.ˈtʼʲer/, адаб. дуца /ˈdu.t͡sːä/ (эрг.) — цІор. духьхь´а /ˈdu.t͡sːʲä/, адаб. гени /ˈɡe.ni/ —цІор. г´ени /ˈɡʲe.ni/  ва ц.
Назализация авар адабияталъулаб мацІалъе буго дагьго хасиятаб, дандчІвала дагьалго рагІабазулъ: у /ʔũ/, у(н)гьи /ˈʔũ.hi/. Аслияб хІалалъ, назализация дандчІвала гьаркьазул къагІидаби кьолел рагІабазулъ: гьа /hã/, хIе /ħẽ/ (хІама хъамизе абулеб). 


=== Кьабизаби ===
Авар мацІалъул кьабизабиялъе хасиятал сипатал руго: хьвадарулеб (динамикияб) букІин, эспираторияб букІин, гІезегІан мухІканго загьираб ва рагІул цоккураб гьижаялде тІаде кколеб букІин. Кьабизаби кидаго тІаде ккола рагІиялъул тІоцебесеб яги кІиабилеб гьижаялде; ва киданиги рагІул байбихьудаса бугеб кІиабилеб гьижаялдаса добегІан унаро: на́ку, кере́н, бéрцинаб, квара́наб, гьабу́ларо, у́на.
Кьабизабиялъул хьвадари (динамика) загьирлъула рагІи хисулелъуб. Гьелъул хІасилалда рагІулъ лъугьуна батІи-батІиял хиса-басиял. Кьабизаби лъабабилеб гьижаялде тІаде ккани, кьабизабиялда цебесеб рагьараб тІагІуна (синкопа): бетІе́р  (ном.) — ботІро́-л (ген.), кагъа́т (ном.) — кагъти́ца (ген.), гомо́г (ном.) — гонги́ца (ген.) ва ц.
РагІиялъул гІемерлъул форма лъугьунелъул, кьабизаби тІоцебесеб гьижаялде тІаде ккани, тІагІуна кІиабилеб гьижаялъул рагьараб: гама́чІ — га́нчІал; гIере́къ — гIе́ркъал, лъеле́хь — лъе́лхьал ва ц.
Кьабизабиялъ хасаб роль хІала рагІиялъул хъвалсараб аслу лъугьиналда, мисалалъе, аблаутияб хисунккей, рагІулъ кьабизабиялъул бакІалда бараб гьечІониги, цадахъ регІула кьабизаби хьвадигун: тІехь (ном. ц. ф.) — тІахь-а́л (ном. гІ. ф. — тІохь-а́л (ген.), гъе́ду (ном. ц. ф.) — гъуд-у́л (ном. гІ. ф.) — гъад-и́л (ген.).
Кьабизабиялъ хІала батІи-батІиял релъарал рагІабазул магІна батІа бахъиялъул роль: рагъи́ (цІар.) — ра́гъи (масд.), лъикІлъи́ (цІар) — лъи́кІлъи (масд.), рикьи́ (цІар) — ри́кьи (масд.).
Гьединго кьабизабиялъ хІала роль номинативалъулги къвалсараб аслуялъул форма релъарал рагІабазул магІна батІа бахъиялъулги: лъар (ном.) — лъа́рал (ном. гІ. ф.) — лъара́л (ген.); тIул (ном.)  — тIу́лал (ном. гІ. ф.) — тIула́л (ген.); цIул (ном.)  — цIу́лал (ном. гІ. ф.) — цIула́л (ген.).
Кьабизабиялъул бакІалда бараб чІедерал ва гІатІидал рагьарал данде лъей ккола батІи-батІиял категориалиял формаби лъугьиналъул къагІидалъун: рухье́н (цІар) — ру́хьин (масд.), къотIе́л (цІар) — къо́тIи (масд.), рате́л (цІар) —  ра́ти (масд.). Кьабизабиялъул бакІ ккола гьел рагІабазул статус мухІкан гьабиялъул критерияздаса цояб. Жубараб рагІиялъул кІиабилеб компоненталъул кьабизаби тІагІуна, щай гурелъул гьеб кІиабилеб гьижаялдаса хадуса букІине бегьуларо, мисалалъе: на́хъарукъ, бетӀе́рчIахъад, бетӀе́ргьанчи. Цогидал мацІаздаса рачІарал лъаб- яги цІикІкІун журарал рагІабазулъ кьабизаби бачІуна кІиабилеб къотІелалде тІаде: теле́пон, гене́рал.


== Рагьукъал ==
Халалъиялъул ⟨ː⟩ ишараялдалъун рагьукъазе транскрипция гьабиялъул анализалъул буго кӀиго батӀияб къагӀидаю. Халалъи ккола батӀабахъилъул бутӀалъун, амма гьединго гьеб ккола артикуляциялъулаб къуватлъунги, гьединлъидал рагьукъал гьанир баян гьарун руго фортис ва ленис хӀисабалда. Фортис аффрикатал, ай къуватал аффрикатал халатал руго фрикативияб бутӀаялда, мисалалъе [tsː] (tss), контуралъул плозивияб бутӀаялда гуреб, итал мацӀ гӀадазда геминатиял аффрикатазда гӀадин [tːs] (tts). Лейверица (1994) анализ гьабулеб буго, мисалалъе, t͡ɬː гьаракьалъе кӀисегментияб аффрикативиябгин фрикативияб тартиблъи кинниигин /t͡ɬɬ/ (/tɬɬ/).


== Фонологиял процессал ==


=== Рагьаразул системаялда лъугьунел хиса-басиял ===


==== Анаптиксис ====
Анаптиксис, яги тӀаде рагьараб гьаракь бачӀин, загьирлъула жибго рагьараб бачӀиналдулъунги рагьукъалда цадахъ гьижаялъулъ гьеб ккеялдалъунги рагӀи хисулелъуб: оц — оц-о-ца (эргатив), АхIмад — АхIмад-и-ца (эргатив) ва ц.


==== Аблаут ====
Аблаут (рагьарал хиси) — форма яги рагІи лъугьунаго, рагІи хисулаго: [i]/[u]: налъи — налъуца (эргатив); [i]/[e]: тиризе — терезе (гІахьалаб заман); [i]/[o]: кьили — кьолоца (эргатив); [u]/[e]: тункизе — тенкезе (гІахьалаб заман); [u]/[o]: нус — носоца (эргатив); [e]/[i]: хleтle — хIатIица (эргатив); [e]/[u], кету — кутул (гІем. ф.); [e]/[o]: пер — пороца (эргатив); [e]/[a]: бече — бачица (эргатив); [o]/[i]: чохтIо — чахтIица (эргатив); [o]/[a]: гьоло — гьалица (акт. игІр.); [a]/[i]: бугъа — бугъица (эргатив); [a]/[u]: хъала — хъулби (гІем. ф.); [a]/[o]: гIаштIи — гIоштIоца (эргатив) ва ц.


==== Рагьаразул элизия ====
Элизия, яги рагьарал тІагІин, загьирлъула рагІи хисулаго, форма ва рагІи лъугьунаго, кьабизаби лъабабилеб гьижаялде тӀаде ккеун, кӀиабилеб гьижаялъул рагьараб тӀагӀиналдалъун (кӀижурарал рагӀабазул хъвалсараб аслуялъул кӀидаго ккола кьабизабиялъулаблъун): буру́тI — буртIи́ца (эргатив), гомо́г — гонги́л (ген.), кагъа́т — кагъти́ца,  гlepeтl — гIертIица (эргатив) ва ц. 


==== Рагьаразул ассимиляция ====
Ассимиляция, яги цо гьаракь цогидалда релъин, авар мацӀалда дандчӀвала прогрессивиябги регрессивиябги ассимиляция хӀисабалда. 
Прогрессивияб ассимиляция, яги цебе бугеб гьаракьалъ хадуб бугелде асар гьаби, лъугьуна:

гӀемерлъул формаялъулъ кӀижурарал рагӀабазул, гьел игӀрабияб ва цолъул яги гӀемерлъул формаялъулаб къагӀидаялъ хисулаго, кӀиабилеб гьижа тӀагӀиналъ (кьабизаби бачӀуна тӀоцебесеб гьижаялде тӀаде): бетIе́р — бу́тIрул (гӀем. ф.), кьенсе́р — кьу́нсрул (гӀем. ф.), лаче́н — лу́чнул (гӀем. ф.), габу́р — га́рбал (гӀем. ф.), тIагъу́р — тIа́гърал (гӀем. ф.). Аслуялъул рагьаразул элизия лъугьине бегьула гӀемерлъул формаялъулъ кьабизаби тӀоцебесеб гьижаялде бачӀинчӀогоги: кьиби́л —  кьалба́л (гӀем. ф.), хьиби́л — хьалба́л (гӀем. ф.), миччи́л — маччли́л (гӀем. ф.), ва ц.
гӀемерлъул формаялъул цожурарал рагӀабазул кьибилалъул рагьаразе хъвалсараб аслуялъулъ (аслуялъул рагьараб гьениб тӀагуна): кечӀ — ку́чӀдул (гӀем. ф.), тӀегь — тӀу́гьдул (гӀем. ф.), хӀехь — хӀу́хьдул (гӀем. ф.), ва ц.Регрессивияб ассимиляция, яги хадуб бугеб гьаракьалъ цебе бугелде асар гьаби, лъугьуна:

цолъцъул формаялъулъ, кӀижурарал рагӀабазул, игӀрабияб ва цолъул яги гӀемерлъул формаялъулаб къагӀидаялъ хисулаго, кӀиабилеб гьижа тӀагӀиналъ (кьабизаби бачӀуна тӀоцебесеб гьижаялде тӀаде): бетIе́р — ботIро́л (ген.), кьенсе́р — кьонсро́л (ген.), лаче́н — лочно́л (ген.), габу́р — горбо́л (ген.), тIагъу́р — тIогъро́л (ген.).
цолъул формаялъул цожурарал рагӀабазул кьибилалъул рагьаразе хъвалсараб аслуялъулъ: кечӀ — кочӀо́л (ген.), тӀегь — тӀогьо́л (ген.), хӀехь — хӀохьо́л (ген.).
рагӀи хисулаго кьабизаби тӀоцебесеб гьижаялде тӀаде бачӀинчӀони: тӀехь — тӀохьо́л (ген.), чехь — чохьо́л (ген.), кьили́ — кьоло́л (ген.), ва ц.Хъвалсараб аслуялъулъ ва гӀемерлъул формаялъул ассимиляиялъул данде кколел формаби кидаго гуро рукӀунел, ва гьеб процесс лъугьуна гӀицӀго цолъул формаялъул хъвалсараб аслуялъулъ, гӀемерлъул формуялъул рагьараб абуни хисуларо: гIус — гIосо́л (ген.) — гIуса́л (гӀем. ф.), гIучI — гIочIо́л (ген.) — гIучIа́л (гӀем. ф.), рукъ — рокъо́б (лок. V) — рукъза́л (гӀем. ф.), ракI — рекIе́л (ген.) — ра́кIал (гӀем. ф.), цIа — цIе́л (ген.) — цIа́ял (гӀем. ф.), лъим — лъел (ген.) — лъи́нал (гӀем. ф.), ва ц.
Цо-цо букӀине бегьула гӀемерлъул формаялда ассимиляцияги, цолъул формаялда — диссимиляцияги загьирлъи, гьениб байбихьулаблъун рикӀкӀуна хъвалсараб аслуялъул формаби: гьоко́ — гьаки́л (ген.) — гьака́л (гӀем. ф.), сордо́ — сарди́л (ген.) — сарда́л (гӀем. ф.),  чӀорто́ — чӀарти́л (ген.) — чӀарта́л (гӀем. ф.), ва ц.


==== Редукция ====
Авар мацІалда редукциялъул, ай кьабизабуларел рагьаразул гьаркьилаб тІабигІат хисиялъул даража буго дагьа-макъаб, гІаммго абуни, редукция буго къадаралъулаб. Гъоркьияб борхиялъул гьоркьохъеб кьералъул лабиаллъичІеб рагьараб /ä/ кьабизабуларел гьижабазда редуцилъула загІипго: рахIáт, хали́ча, рачéл, вáчIана . Цогидал рагьаразеги лъугьуна гьединалго загІипал хиса-басиял, жидеца гьезул фонологияб статусалъе асар гьабуларел: къебéд, керéн, векéрухъан, тIокъó, бусéн, бигьáро ва ц.


==== Сингармонизм ====
Сингармонизм, ай кьералдалъул ва лабиализациялдалъун загьирлъулеб прогрессивияб ассимиляция, авар мацӀалда загьирлъула ахиралда бугеб рагьараб кьибилалда бугеб рагьаралда релъиналдалъун:  кечI — кочIол (ген.)— кучӀдул; цер — царал (ген.) — цурдул, ва ц.


=== Рагьукъазул системаялда лъугьунел хиса-басиял ===


==== Рагьукъазул ассимиляция ====
Ассимиляция [m] > [n] лъугьуна мацІалъул цересел ва нахъисел рагьукъазда цебе рагІи ва форма лъугьунагоги, рагІи хисулелъубги: гъамас — гъансил (ген.), гамачI — ганчIил (ген.), тамахьу — танхьил, чIимих — чIинхал (гӀем. ф.); цо-цо мехалъ гьел гьаркьал хисичІогоги хутІула: ханжар — хонжроца (эрг.) ва ц.


==== Диссимиляция ====
Диссимиляция [n] > [m] лъугьуна [r] гьаракьалда хадуб: гъаран — гъармил (генетив); чаран — чармил (генетив) ва ц.


==== Лабиализация ====
Лабиализация, яги артикуляциялъулъ кӀутӀби цебе цутӀи, буго авар мацӀалъе гӀемер хасиятаб ва дандчӀвала кидаго рагӀабазул байбихьуда (журарал рагӀабазулъ гьоркьобги букӀине бегьула): гвай, гвенд, квар, кквезе, квер, кӀвар, свак, ххвел, хъвазе ва ц.


==== Делабиализация ====
Делабиализация, яги лабиализация тӀагӀин, лъугьуна рагӀи хисулаго лабиалиял рагьукъазда хадур лабиалиял, яги гургинлъарал рагьарал u ва o рачӀиналъ: кlветl — кIутIби (гІем. ф.); гъветI — гъутIби (гІем. ф.), гъотIоца (эргатив) ва ц.


==== Метатеза ====
Метатеза лъугьуна диссимиляциялъул аслуялда лабиалияб гьаракьалдаги соноранталдаги гьоркьоб бугеб рагьараб тӀагӀун ва гьеб кӀиябго рагьукъалъ тартибияб бакӀ хисун (лабиалияб + сонорияб > сонорияб + лабиалияб): габур — гарбал (гІем. ф.); хабар — харбил (генетив); тIамур — тIармил (генетив); цIибил — цIолбол (генетив) ва ц.


==== Рагьукъазул элизия ====
Элизия, яги гьаракь тӀагӀин, лъугьуна [n], [m], [d], [t] рагьукъазе рагІи хисулаго, форма ва рагІи лъугьунаго: рехъен — рехъаби (гІем. ф.); бусен — бусадул (ген.); хIалтIухъан — хIалтIухъаби (гІем. ф.), лъим — лъел (ген.) — лъадаца (акт.), гlaтlид (тІадрагІи) — гIатIилъи (цІар); къебед — къебелъи, щулат (тІадр.) — щулалъи (цІар) ва ц.


==== Эпентезис ====
Эпентезис, яги тӀаде рагьукъаб гьаракь бачӀин, загьирлъула гӀицӀго рагьарабгун цадахъ, ай гьижа хӀисабалда, рагӀи хисулелъуб: рахь — рахь-да-ца (эргатив); моцI — моцI-ро-ца (эргатив); бер — бер-зу-ца (эргатив) ва ц.


== Балагье гьединго ==
Фонетика


== ХІужжаби ==


== Адабият ==


== РегІелал ==