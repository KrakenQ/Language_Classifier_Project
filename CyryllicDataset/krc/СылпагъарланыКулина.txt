Сылпагъарланы Кулина

Сылпагъарланы Абдул-Керимни къызы Кулина 1941 джыл июлну 25-де Сарытюзде туугъанды. Баш билимле Къарачай-Черкес кърал устазлыкъ институтну филология бёлюмюнде, Москвада Ленин атлы устазлыкъ интитутну химико-биология бёлюмюнде, ВЮЗИ-ни Краснодардагъы правоведение бёлюмюнде алгъанды. Педагогикадан аспирантураны бошагъанды.

Кулина бёлек джылны эл, шахар школлада устазлыкъ этгенди, Къарачай-Черкес область басмада редактор, илму-излем институтда тамада илму къуллукъчу   болуб ишлегенди. 40 илму ишни авторуду. 1990 джылдан бери Къарачай-Черкес республикада устазланы усталыкъларын ёсдюрген институтну методика кабинетини тамадасыды.
Кулина школлагъа окъуу-болушлукъ китабла джазгъанды: «Тамаша грамматика», «Дерсден тышында окъургъа хрестоматия. 5-7 классла»… 
Устаз, алим, джазыучу Сылпагъарланы Кулина къарачай-малкъар суратлау адабиятда да тири ишлейди. Беш энчи китабны авторуду. Аны чыгъармаларын республикан газетледе, джыйым китаблада да кёрюрге боллукъду. Джазыучу ана тилге В. Шекспирни «Ромео и Джульетта» деген трагедиясын, А. Пушкинни «Петушок – золотой гребешок» таурухун  кёчюргенди.
Кулина «Илячин» деген сабий журналгъа редакторлукъ этеди. Халкъны ашхы адетлерин, адеб-намыс джорукъларын, халкъ педагогиканы мадарларын джангыртыр джанындан ишлейди.
Сылпагъарланы Кулина Черкесск шахарда джашайды.
Энчи китаблары:

Кёмеуюл. Повесть, хапарла, миниатюрала. Черкесск, 1974.
Кёксюл кёзлеуле. Повесть. Черкесск, 1979.
Чыкъ тамчыда – кюн таякъла. Назмула. Черкесск, 1982.
Тюшюнюу. Хапарла, философия миниатюрала, таурухла. Черкесск, 1993.
Сонетле. Ставрополь, 2001.Джыйым китаблада:

Джарыкъ джолда. Черкесск, 1960.
Шохлукъ. Черкесск, 1964.
Джангкъылыч. Ставрополь, 1973.
Ёрлеу.  Черкесск, 1974.
Танг джарыкъ. Черкесск,  1977.
В семье единой. Черкесск. 1977.
Тынгысыз джюрекле. Черкесск, 1979.
Шоркъа. Черкесск, 1982.
Живой родник. Черкесск, 1980.
Кулина Салпагарова. // Люблю я  Кавказ. М., Современник, 1988.
Къарачай-малкъар адабиятны антологиясы. Анкара, 2002.
Антология литературы народов Северного Кавказа. том 1. Пятигорск, 2003.
Къарачай поэзияны антологиясы.М.,2006.Чыгъармачылыгъыны юсюнден:

Байрамукъланы Н. Тама-тама кёл болур. Черкесск, 1987.