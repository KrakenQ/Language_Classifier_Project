Силистрæ (историон нæмттæ сты Доросто́л, Дристр, болг. Дръстър [ˈdrəstər], Дуростор, лат. Durostorum) у цæугæдоны порт Болгарийы цæгат-хурыскæсæны, Дунайы былгæрон. Силистрæйы цур аразын байдыдтой Дунайы сæрты ног хид Румынимæ (уый уыдзæн æртыккаг хид Болгари æмæ Румынийы ’хсæн, уый тыххæй хуыйны Дунайы хид III, болг. Дунав Мост III).
Силистрæйы бынаты лæууыд рагон ромаг сахар Дуросторум (бындурæвæрд 29-æм азы), Мезийы провинцийы сæйраг сахар.
X æнусы уыцы сахар уыд уырыссаг историйы ахсджиаг цауты бынат дæр. 969-æм азы Дрыстыр (Сислистрæйы уæды ном) байстой Киевы кънйаз Святославы æфсад. Фæстæдæр, 972-æм азы, Святослав Силистрæйы хæцыдис византиаг императоры ныхмæ.
XIX æнусы та, 1854-æм азы, уæрæсейаг æфсæдтæ, сæ сæргъы фельдмаршал Паскевич-Ереванский, афтæмæй æрхъула кодтой Силистрæйы фидар. Уыцы ’фсады уыд уырыссаг фыссæг Лев Толстой.
1913-æм азы, Дыккаг Балкайнаг хæсты фæстиуæгæн, Силистрæ бацыдис Румынийы скондмæ. Æрмæст 1940-æм азы Болгарийæн бантыст сахар æмæ йæ алфамбылай зæххытæ фæстæмæ йæхицæн райсын.


== Æддаг æрмæг ==
Силистрæйы хъæубæстæйы официалон сайт (болг.), (англ.)
Цæрджыты статистикæ (болг.)